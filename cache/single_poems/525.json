{"name": "Rublow", "link": "https://www.kaczmarski.art.pl/tworczosc/wiersze/rublow/", "year": "16.1.1984", "text": "(wg filmu A. Tarkowskiego)\nNa ziemi, co zawsze pod wod\u0105 lub \u015bniegiem\nS\u0105 drogi, po kt\u00f3rych nikt prawie nie chodzi.\nTam wariat si\u0119 czasem przesunie po niebie\nDo ludzi na \u0142odzi\nWo\u0142aj\u0105c, \u017ce leci,\nA oni chwytaj\u0105 go w sieci.\nW\u015br\u00f3d p\u00f3l i rozlewisk tam bia\u0142e s\u0105 miasta,\nGdzie ko\u0144mi handluj\u0105, jedwabiem i siark\u0105.\nNad targiem wyrasta przejasny monastyr,\nChora\u0142y i charkot,\nIkona i ko\u0144,\nW\u0119dzid\u0142o i z\u0142ota d\u0142o\u0144.\nNa \u015bcianach gospody \u0142a\u0144cuchy i sierpy,\nWeso\u0142ek po udach si\u0119 klepie i \u015bpiewa.\nO ludzie, co \u017cyje rado\u015bci\u0105, cho\u0107 cierpi;\nI kto\u015b si\u0119 za\u015bmiewa,\nKto\u015b w\u00f3dk\u0105 go raczy,\nNim inny kto\u015b wezwie siepaczy.\nZ wyrwanym j\u0119zykiem niech skacze do woli,\nJak przyg\u0142up, co s\u0142owa nie mo\u017ce wykrztusi\u0107.\nBo Ksi\u0105\u017c\u0119 z kru\u017cgank\u00f3w, o wzroku sokolim,\nDziedziny strzec musi\nOd ognia i z\u0142a,\nBy poczu\u0142 lud, \u017ce kto\u015b o\u0144 dba.\nA Ksi\u0105\u017c\u0119-mecenas za sztuk\u0105 przepada,\nWi\u0119c \u015bciany pa\u0142acu malowa\u0107 mi ka\u017ce.\nCzeladnik ju\u017c farby i p\u0119dzle rozk\u0142ada,\nA w drzwiach staj\u0105 stra\u017ce\nI Ksi\u0119cia brzmi g\u0142os:\n\u2013 Za prac\u0119 tw\u0105 miecz albo trzos.\nArchitekt, co dla mnie budowa\u0142 ten pa\u0142ac\nJu\u017c nic pi\u0119kniejszego nikomu nie wzniesie.\nGdy sko\u0144czy\u0142, przygoda go przykra spotka\u0142a:\nNa zbir\u00f3w si\u0119 w lesie\nJak raz napatoczy\u0142,\nA oni wyk\u0142uli mu oczy.\nI za\u015bmia\u0142 si\u0119 ksi\u0105\u017c\u0119, a\u017c sala zagrzmia\u0142a\nI grzmia\u0142a, gdy odszed\u0142, podobny do pawia.\nI sta\u0142em przed \u015bcian\u0105, co by\u0142a tak bia\u0142a\nJak tego, co stawia\u0142 j\u0105\nTwarz o\u015blepiona,\nOd \u0142ez nim si\u0119 sta\u0142a czerwona.\nKl\u0119cza\u0142em przed biel\u0105, nad Pismem schylony,\nGdy przysz\u0142a ta dziewka niespe\u0142na rozumu.\nCzyta\u0142a ruchami r\u0105k moje ikony\nI \u015bmia\u0142a si\u0119 z t\u0142um\u00f3w,\nP\u0142aka\u0142a nad Bogiem\nI piekie\u0142 przera\u017ca\u0142 j\u0105 ogie\u0144.\nI wsta\u0142y p\u0142omienie ze wszystkich stron naraz,\nKu niebu podnios\u0142y si\u0119 dymu kolumny,\nW drzwiach ko\u0144ski pysk widz\u0119 i u\u015bmiech Tatara,\nCo Ksi\u0119cia \u0142bem dumnym\nZa w\u0142osy potrz\u0105sa,\nA krew Ksi\u0119ciu sp\u0142ywa po w\u0105sach.\nDziewczyna w krzyk straszny, wi\u0119c on w \u015bmiech weso\u0142y\nI szaty cerkiewne pod nogi jej ciska,\nA ona je wdziewa, obraca si\u0119 w ko\u0142o\nI \u0142za ju\u017c jej wysch\u0142a,\nWi\u0119c ta\u0144czy w podzi\u0119ce\nPrzy siodle, przy g\u0142owie ksi\u0105\u017c\u0119cej.\nKto walczy\u0142, ten z\u0142otym pojony ukropem\nBlach z kopu\u0142 cerkiewnych, z ksi\u0105g ogniem topionych,\nZapada pomi\u0119dzy kopyta i stopy\nZe wzrokiem wlepionym\nW zasnut\u0105 twarz Boga\nI pyta \u2013 jak kocha\u0107 ma wroga.\nZn\u00f3w cia\u0142a spychali\u015bmy do wsp\u00f3lnych do\u0142\u00f3w,\nZn\u00f3w drogi krzy\u017cowe bez krzy\u017ca i chusty \u2013\nPo burzy, o zmroku, nad rzek\u0105 popio\u0142\u00f3w\nPoga\u0144skie odpusty;\n\u015amiech krwi i cia\u0142 gra.\nP\u0142omyki si\u0119 \u0142\u0105cz\u0105 po dwa.\nZ tej ziemi, co \u017cywym nie sk\u0105pi pogardy\nNajlepsza jest glina do formy na dzwony.\nW ich d\u017awi\u0119ku z tej ziemi ucieram dzi\u015b farby\nDo mojej ikony.\nNa suchej deszczu\u0142ce\nJest miejsce na \u015bwiat i na Stw\u00f3rc\u0119.\nPrzemok\u0142y, jak drzewo stoj\u0105ce na deszczu\nKo\u0144 schyla si\u0119, woda po sier\u015bci mu sp\u0142ywa;\nZbutwia\u0142e zielenie i z\u0142oto na desce,\nCo p\u0142acze jak \u017cywa \u2013\nTo Stw\u00f3rcy Korona.\nCzekaj\u0105 na\u0144\nKo\u0144 i Ikona.\n", "special_attrs": {}, "id": "525", "special": false}