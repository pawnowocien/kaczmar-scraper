{"name": "Kazimierz Wierzy\u0144ski", "link": "https://www.kaczmarski.art.pl/tworczosc/wiersze/kazimierz-wierzynski/", "year": "8.2.1989", "text": "Kielich p\u00f3r roku zg\u0142\u0119biaj\u0105c wielekro\u0107\nMo\u017cna dotrze\u0107 do Stan\u00f3w Zjednoczonych Duszy\nKiedy sprzeczno\u015bci si\u0119 ze sob\u0105 zetkn\u0105\nJedno jeszcze pragnienie nieodmiennie suszy\nZgubi\u0107 za sob\u0105 b\u00f3l gorycz i \u017cal\nW ostatnim skoku w niesko\u0144czon\u0105 dal\nUnie\u015b\u0107 si\u0119 ponad spiekot\u0119 epoki\n\u015amign\u0105\u0107 przez \u015bciany dym\u00f3w z jednego odbicia\nPrzeskoczy\u0107 wieczno\u015b\u0107 w jednym mgnieniu oka\nI pobi\u0107 rekord \u015bwiata w d\u0142ugo\u015bci prze\u017cycia\nOpa\u015b\u0107 w za\u015bwiecie jak \u015bwietlisty szal\nW ostatnim skoku w niesko\u0144czon\u0105 dal\nZa\u015bwiat wygl\u0105da jak przed\u015bwiat dzieci\u0119cy\nJe\u015bli wojna to tylko \u2013 z b\u0142\u0119kitem \u2013 zieleni\nPop\u0142och \u2013 jedynie \u2013 s\u0142onecznych zaj\u0119cy\nJe\u015bli stronnictw rozgrywki \u2013 to stronnictw strumieni\nJe\u015bli ofiara \u2013 to z wiatru i fal\nW ostatnim skoku w niesko\u0144czon\u0105 dal\nA w samym \u015brodku jest muzeum grozy\nCzarnych polonez\u00f3w stroj\u00f3w i ustroj\u00f3w\nPoustawianych w nierozumne pozy\nJak p\u0142omieni j\u0119zyki zastyg\u0142e w podboju\nI nikt nie pojmie szeptu ciemnych sal\nW ostatnim skoku w niesko\u0144czon\u0105 dal\nZa\u015bwiat to przecie\u017c \u2013 Kresy naszych marze\u0144 \u2013\nRaj\u00f3w utraconych w dzieci\u0144stwie \u2013 rubie\u017ce\nGdzie z kapeluszem w r\u0119ku m\u00f3wi\u0105 Twarze\n\u2013 Mi\u0142o zn\u00f3w Pana ujrze\u0107 Panie Kazimierzu!\nGdzie uroczy\u015bcie trwa naj\u015bwi\u0119tsza z gal\nW ostatnim skoku w niesko\u0144czon\u0105 dal\u2026\n", "special_attrs": {}, "id": "202", "special": false}