{"name": "Tunel", "link": "https://www.kaczmarski.art.pl/tworczosc/wiersze/tunel/", "year": "27.3.2003", "text": "Pytaj\u0105 mnie \u2013 co czu\u0142em, kiedy prawie, prawie\nju\u017c bym si\u0119 na niebieskiej przeci\u0105ga\u0142 murawie\nlub, bior\u0105c pod uwag\u0119 wariant mniej weso\u0142y \u2013\nza\u017cywa\u0142bym k\u0105pieli w kotle pe\u0142nym smo\u0142y;\nwi\u0119c \u2013 na pocz\u0105tku jeszcze istnia\u0142a szczelina,\nprzez kt\u00f3r\u0105 st\u00f3\u0142 widzia\u0142em, chleb i szklank\u0119 wina,\ns\u0142ysza\u0142em, \u017ce papuga skrzeczy, \u017ce pies skomli,\ncho\u0107 nie mia\u0142em poj\u0119cia \u2013 do mnie to, czy \u2013 po mnie?\nTo odchodzenie \u2013 le\u017c\u0105c i pomimo chcenia\nze strefy \u015bwiat\u0142a w stref\u0119 bezbarwnego cienia,\ncho\u0107 ca\u0142kiem bezbolesne, nie by\u0142o przyjemne,\nbo si\u0119 dzia\u0142o \u2013 nie ze mn\u0105, a jedynie \u2013 we mnie,\njakbym w siebie zagl\u0105da\u0142 i dostawa\u0142 md\u0142o\u015bci\nod widoku przepastnej, pustej wysoko\u015bci.\nPomy\u015bla\u0142em: to pewnie ten tunel \u015bwietlisty,\nKt\u00f3rym dojd\u0119 \u2013 gdzie dojd\u0119 \u2013 na byt wiekuisty,\nniema\u0142\u0105 czuj\u0105c ulg\u0119, \u017ce to wreszcie koniec,\ngdzie zapewne si\u0119 dowiem \u2013 co po tamtej stronie\u2026\nTyle \u017ce \u015bwietlisto\u015bci tam nie by\u0142o wcale;\nju\u017c raczej brudny opar, jak w miejskim kanale,\nju\u017c raczej nie budz\u0105ca zaufania cisza,\nfa\u0142szywa, jak\u0105 ka\u017cdy oszukany s\u0142ysza\u0142,\nwiedz\u0105c, \u017ce wyrok zapad\u0142, ale w stryczka cieniu\nnie\u015bwiadomy do ko\u0144ca\u2026 \u017ce jest w zawieszeniu!\nNie mog\u0105c tedy stwierdzi\u0107, czym w piekle, czym w niebie \u2013\nDos\u0142ownie i w przeno\u015bni \u2013 doszed\u0142em do siebie.\nPoj\u0105\u0142em \u2013 w psa skomleniu i papugi wrzasku \u2013\n\u017be tylko tutaj szuka\u0107 mi mrok\u00f3w i blask\u00f3w,\n\u017ce tutaj, z perspektywy szklanki wina, chleba\nmo\u017cna ba\u0107 si\u0119 otch\u0142ani i t\u0119skni\u0107 do nieba,\ntutaj wszystko, co pi\u0119kne, wszystko, co straszliwe,\nbo \u017cyje \u2013 prze\u017cywane przez wszystko, co \u2013 \u017cywe\u2026\n", "special_attrs": {}, "id": "604", "special": false}