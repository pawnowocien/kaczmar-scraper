{"name": "Strach", "link": "https://www.kaczmarski.art.pl/tworczosc/wiersze/strach/", "year": "1973", "text": "(wed\u0142ug A. Puszkina)\nP\u0119dzi wichrem, gna zamieci\u0105\nBure k\u0142aki chmur,\nDziwne blaski w dymie \u015bwiec\u0105,\n\u015awiat\u0142o sp\u0142ywa z g\u00f3r.\nBlady ksi\u0119\u017cyc srebrzy drzewa\nSzum tajemny wstrz\u0105sa cisz\u0105\nCzer\u0144 zaborcza si\u0119 rozlewa\nNad cudown\u0105 le\u015bn\u0105 nisz\u0105.\nCiche widma, duchy boru,\nSzepty nocy p\u0142yn\u0105 wok\u00f3\u0142,\nMignie w oczach jaka\u015b zmora,\nZaszele\u015bci nagle z boku.\nL\u0119k ogarnie czarn\u0105 \u0142ap\u0105\nTwarz i usta zamknie w krzyku.\nZ ciszy wpe\u0142znie szare fatum\nI owinie ci\u0119 w dotyku.\nSpojrzysz w niebo, nic nie b\u0142y\u015bnie\nGwiazdy zgas\u0142y zaciemnione.\nWok\u00f3\u0142 tylko, coraz cia\u015bniej\nCzyje\u015b oczy rozognione.\nSetki macek lepk\u0105 chmur\u0105\nWzrok omami\u0105 i przestrasz\u0105.\nI szata\u0144ski \u015bmiech, gdzie\u015b z g\u00f3ry\nSpadnie gromem i przestraszy.\nNagle\u2026 w l\u0119ku, op\u0119tany,\nPrzyci\u015bni\u0119ty czarnym strachem\nCzujesz jak kosmate rami\u0119\nTnie powietrze ju\u017c z rozmachem.\nPrzera\u017cony dr\u017cysz przed ciosem\nLecz nie mo\u017cesz ruszy\u0107 d\u0142oni\u0105\nA upiory strasznym g\u0142osem\nTw\u0105 skurczon\u0105 dusz\u0119 goni\u0105.\n\u015amiech sumienia przez r\u00f3wnin\u0119\nToczy si\u0119 gradow\u0105 chmur\u0105,\nTwoje \u017cycie? \u2013 nic \u2013 ty giniesz\nPowalony przez natur\u0119.\nR\u0119ka czasu ci\u0119 przykrywa,\nZapomnienia d\u0142o\u0144 przygniata.\nZ\u0142o ju\u017c z dobrem b\u00f3j wygrywa,\nKoniec \u017cycia \u2013 koniec \u015bwiata.\nAle nie. Nie b\u0119dzie ko\u0144ca\nJeszcze bucha \u017car uczucia,\nJeszcze blask z\u0142otego s\u0142o\u0144ca\nTu uzdrowi czas zepsucia.\n", "special_attrs": {}, "id": "567", "special": false}