{"name": "Portret zbiorowy we wn\u0119trzu \u2013 Dom Opieki", "link": "https://www.kaczmarski.art.pl/tworczosc/wiersze/portret-zbiorowy-we-wnetrzu-dom-opieki/", "year": "20.12.1991", "text": "(wg obrazu F. Halsa)\nSurowo na nas patrz\u0105 szafarki dni ostatnich\nW milczeniu oskar\u017caj\u0105, \u017ce\u015bmy si\u0119 zestarzeli.\nZmieniaj\u0105 prze\u015bcierad\u0142a \u2013 wyrodne nasze matki\nNienawidz\u0105ce dzieci w wykrochmalonej bieli\nJak one \u2013 pomarszczonych na tle poduszek g\u0142adkim.\nPrzynosz\u0105 nam posi\u0142ek, jak dar na zmarnowanie\nTe kury obra\u017cone na jajko \u2013 \u017ce zepsute,\nI zaciskaj\u0105 usta, gdy s\u0142ysz\u0105 ust mlaskanie,\nJakby musia\u0142y po\u0142kn\u0105\u0107 co\u015b przez nas ju\u017c prze\u017cute,\nSkarane mi\u0142osierdziem za dawne grzechy panien.\nPensjonariusze \u0142aski, niesfornych starc\u00f3w grono\nNas\u0142uchujemy z trwog\u0105 szelestu czarnych sukien.\nBroimy niedo\u0142\u0119\u017cnie, gdy \u015bwiece pogaszono\nI niedomkni\u0119te okno minuty liczy stukiem\nWzywaj\u0105c kolejnego na zas\u0142u\u017cone \u0142ono.\nObj\u0119\u0142y nas staruchy w wieczyste do\u017cywocie \u2013\nArtyst\u00f3w-deliryk\u00f3w, o\u015blep\u0142ych geograf\u00f3w,\nBezbronnych genera\u0142\u00f3w, Chrystus\u00f3w na Golgocie,\nZbankrutowanych sk\u0105pc\u00f3w, odkrywc\u00f3w innych \u015bwiat\u00f3w\nP\u0142yn\u0105cych kryp\u0105 pryczy po swym przed\u015bmiertnym pocie.\nKap\u0142anki dyscypliny bez odst\u0119pstw, bez wyj\u0105tk\u00f3w\nPilnuj\u0105 nas bez przerwy \u017c\u00f3\u0142tymi powiekami,\nBy\u015bmy \u2013 nieobliczalni, sk\u0105pani jak we wrz\u0105tku,\nZn\u00f3w \u2013 \u017cyciem niena\u017carci \u2013 nie stali si\u0119 ch\u0142opcami\nI \u015bwiata nie zacz\u0119li urz\u0105dza\u0107 od pocz\u0105tku.\nAmen.\n", "special_attrs": {}, "id": "457", "special": false}