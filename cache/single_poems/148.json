{"name": "Epitafium dla Brunona Jasie\u0144skiego", "link": "https://www.kaczmarski.art.pl/tworczosc/wiersze/epitafium-dla-brunona-jasienskiego/", "year": "27.3.1982", "text": "Europa si\u0119 w\u0119dzi niby \u0142oso\u015b kr\u00f3lewski\nW dymie gaz\u00f3w bojowych wbita na z\u0142oty hak;\n\u017bre si\u0119 kucharz francuski z szefem kuchni niemieckiej\nZ ryby tak smakowitej co przyrz\u0105dzi\u0107 i jak.\n\u017baden stary si\u0119 przepis nie wydaje jej godny,\nTak czy siak, trzeba b\u0119dzie ryb\u0119 przeci\u0105\u0107 na p\u00f3\u0142,\nJu\u017c rozpruto podbrzusze, p\u0142ynie z g\u0142\u0119bi jam rodnych\nCzarny kawior narod\u00f3w politykom na st\u00f3\u0142.\nA ja wdycham Londynu grypogenne opary\nI kosztuj\u0119 Pary\u017ca zgni\u0142owonny roquefort,\nPo La Manczy si\u0119 b\u0142\u0105kam, w Rzymie szuka\u0107 mam wiary,\nBezskutecznie za sw\u00f3j pragn\u0105c bra\u0107 ka\u017cdy port.\nA m\u00f3j port jest w stolicy krasnolicych Azjat\u00f3w,\nGdzie w mo\u017adzierzu historii nowy utrze si\u0119 lud,\nTam mi Ka\u0142muk otworzy dusz\u0119 swoj\u0105 jak bratu,\nTam pod ziemi\u0105 bogactwa siarki, w\u0119gla i rud.\nTam poeci kieszenie maj\u0105 pe\u0142ne dolar\u00f3w\nI za szcz\u0119\u015bcie ludzko\u015bci przelewaj\u0105 sw\u00f3j tusz,\nTam czerwie\u0144sze od krwi s\u0105 kumulusy sztandar\u00f3w,\nOd sztandar\u00f3w za\u015b p\u0105ki pierwszomajowych r\u00f3\u017c.\nTam ja, Polak i by\u0142y obywatel Europy,\nPie\u015b\u0144 rozwin\u0119 i formie now\u0105 nadam tam tre\u015b\u0107.\nBataliony poet\u00f3w b\u0119d\u0105 liza\u0107 mi stopy,\nJa im mann\u0119 gwiazd sypn\u0119, \u017ceby mieli co je\u015b\u0107!\nBruno Jasie\u0144ski: niemieckie imi\u0119, nazwisko polskiej szlachty. \u017byd, komunista, bywa\u0142 w\u00a0Rzymie, paryskie mia\u0142 kontakty. W\u00a0Moskwie s\u0105dzony za\u00a0szpiegostwo, skazany i\u00a0zes\u0142any. Zagin\u0105\u0142 gdzie\u015b po\u00a0drodze. Odt\u0105d los jego jest nieznany.\nDrog\u0105 bia\u0142\u0105 jak ob\u0142\u0119d w \u015bnieg jak \u0142ajno mamuta\nId\u0119 m\u0142ody, genialny, r\u0119ce \u0142a\u0144cuch mi sku\u0142.\nStra\u017cnik z twarz\u0105 Ka\u0142muka w moim p\u0142aszczu i butach\n\u017b\u00f3\u0142te z\u0119by wyszczerza, jakby kwiat siarki \u017cu\u0142.\nNagle widz\u0119, \u017cem w raju po lodowej podr\u00f3\u017cy,\nA on \u2013 B\u00f3g m\u00f3j, kt\u00f3rego czci\u0142em wam wszak na z\u0142o\u015b\u0107!\nMam wi\u0119c Boga takiego, na jakiegom zas\u0142u\u017cy\u0142,\nA tam trup m\u00f3j, biedaczek, zmarz\u0142 ju\u017c ca\u0142kiem na ko\u015b\u0107.\nPan za\u015b spluwa \u017c\u00f3\u0142tawo, smarka w palce bez chustki\nI na krzes\u0142o \u201est\u00f3\u0142\u201d m\u00f3wi, a na st\u00f3\u0142 m\u00f3wi \u201esto\u0142\u201d,\nPatrzy kucharz niemiecki wraz z kucharzem francuskim\nJak \u0142ososia z kawiorem mi\u0119dzy z\u0119by ju\u017c wzi\u0105\u0142.\nSok po brodzie mu p\u0142ynie niew\u0105tpliwie czerwony,\n\u0141yka sk\u00f3r\u0119 i o\u015bci, wyssa\u0142 oczy i m\u00f3zg.\nWszak przez wieki ten \u0142oso\u015b by\u0142 dla niego w\u0119dzony\nA on czeka\u0142 cierpliwie \u2013 ciemny B\u00f3g pustych ust.\n", "special_attrs": {}, "id": "148", "special": false}