{"name": "Ballada o poranku pierwszomajowym", "link": "https://www.kaczmarski.art.pl/tworczosc/wiersze/ballada-o-poranku-pierwszomajowym/", "year": "1976", "text": "To by\u0142a pi\u0105ta rano dnia pierwszego maja.\nDo domu jecha\u0142em tramwajem.\nPr\u00f3cz mnie dw\u00f3ch by\u0142o pan\u00f3w i jeden mia\u0142 transparent,\nA drugi ciemne okulary.\nJecha\u0142a te\u017c kwiaciarka od kwiat\u00f3w czerwona,\nKt\u00f3rych burz\u0119 trzyma\u0142a w ramionach.\nB\u00f3l g\u0142owy oraz karku nie zmienia\u0142 my\u015bli nurtu \u2013\nGdzie w \u015bwi\u0119to dostan\u0119 jogurtu.\nGdzie\u015b wsiad\u0142 zawiany facet i po minutach paru\nKl\u0105\u0107 zacz\u0105\u0142 Parti\u0119 i Nar\u00f3d.\n\u017be w\u0142a\u015bnie sko\u0144czy\u0142 prac\u0119 i wypi\u0142 sobie troch\u0119,\nBo i\u015b\u0107 mu kazali na poch\u00f3d.\nDwadzie\u015bcia godzin! krzyczy \u2013 to m\u00f3wi\u0105 dla was mi\u0119ta,\nA przecie\u017c dzi\u015b wasze jest \u015bwi\u0119to!\nWy klasy robotniczej jedno\u015b\u0107 rozbijacie!\nWy, m\u00f3wi\u0105, nam zaw\u00f3d sprawiacie!\nTu przerwa\u0142, chwil\u0119 drzema\u0142, lecz by\u0142o mu twardo,\nPotem spojrza\u0142 na kwiaty z pogard\u0105.\nTy, m\u00f3wi, wstydu nie masz, zarabiasz na pochodzie!\nI g\u00f3wno ci\u0119 reszta obchodzi!\nA ty w okularach, ty te\u017c na poch\u00f3d pchasz si\u0119!\nOj bo je stracisz w masie!\nNie b\u0119dzie czym zas\u0142ania\u0107, jak ci je str\u0105c\u0105 z g\u0142owy,\nTych twoich ga\u0142 judaszowych!\nTy z dykt\u0105 tam na kiju, jak taki \u017ce\u015b zgniewany \u2013\nCzego napis odwracasz do \u015bciany?\nWsad\u017a mord\u0119 se na patyk i g\u00f3r\u0105 nie\u015b nad t\u0142umy,\n\u017beby lepiej widzieli z trybuny!\nPan z transparentem nie patrz\u0105c ju\u017c na niego\nPowiada do motorniczego \u2013\nPo milicjanta skocz\u0119, zatrzymaj si\u0119 pan teraz\nI temu drzwi nie otwieraj,\nDrzwi za nim si\u0119 zamkn\u0119\u0142y zapad\u0142a ci\u0119\u017cka cisza.\nTylko ten uwi\u0119ziony dysza\u0142.\nCzym ty mnie straszysz \u2013 uda\u0142, \u017ce wcale si\u0119 nie boi \u2013\nNo czemu ten tramwaj stoi?\nKwiaciarka przera\u017cona, a facet w okularach\nCo\u015b w dali dojrze\u0107 si\u0119 stara.\nNo dobra id\u0119 sobie \u2013 s\u0142yszymy g\u0142os tamtego \u2013\nNo otw\u00f3rz (do motorniczego).\nPokrzycza\u0142, ale widz\u0105c \u017ce ten mu nie otwiera \u2013\nDam ja ci! \u2013 powiada \u2013 cholero!\nPodnosi si\u0119 i idzie i pi\u0119\u015bci\u0105 si\u0119 zamierza \u2013\nI otwarte ju\u017c drzwi jak nale\u017cy.\nCo\u015b mrukn\u0105\u0142 poszed\u0142 sobie i tamten wszed\u0142 po chwili.\nW milczeniu\u015bmy dalej ruszyli.\n\u201eMilicjant posterunku opu\u015bci\u0107 nie mia\u0142 prawa\nDlatego ten bandzior nam nawia\u0142\u201d.\n\u2013 Okaza\u0142 pan postaw\u0119 \u2013 pociesza go kwiaciarka \u2013\n\u2013 Szlachetno\u015b\u0107 jest du\u017co warta! \u2013\nRzek\u0142 okularnik z trosk\u0105 obywatelsk\u0105 kr\u00f3tko.\nInni g\u0119b\u0119 zamkn\u0119li na k\u0142\u00f3dk\u0119.\nDo domu przyjecha\u0142em, w\u0142\u0105czy\u0142em telewizor,\nJogurtu w lod\u00f3wce nie mia\u0142em,\nUsiad\u0142em w fotelu i nagle patrz\u0119 \u2013 id\u0105!\nI wszystkich w pochodzie widzia\u0142em!\n", "special_attrs": {}, "id": "52", "special": false}