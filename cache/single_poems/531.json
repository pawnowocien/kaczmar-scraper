{"name": "Rze\u017a niewini\u0105tek", "link": "https://www.kaczmarski.art.pl/tworczosc/wiersze/rzez-niewiniatek/", "year": "1980", "text": "(wg obrazu P. Breughla st.)\nDzieci dzieci chod\u017acie si\u0119 pobawi\u0107 z \u017co\u0142nierzami\nW ostrzach mieczy s\u0142o\u0144ce \u015bwieci konie chwiej\u0105 \u0142bami\nW uszach oczach i nozdrzach wre stypa much\nMatki matki pu\u015b\u0107cie swe pociechy do wojak\u00f3w\nW\u0142\u00f3cznie pa\u0142ki i arkany gratka dla dzieciak\u00f3w\nWci\u0105\u017c si\u0119 \u015bmiej\u0105 i rozumiej\u0105 bez s\u0142\u00f3w\nTo nie krew na ostrzu miecza\nTo zaschni\u0119ty sok granatu\nTo nie w\u0142osy na arkanie\nTo zab\u0142\u0105kane babie lato\nTo nie sk\u00f3ry strz\u0119p na w\u0142\u00f3czni\nTo proporzec wiatr odtr\u0105ca\nTo nie ognia \u015blad na pa\u0142ce\nOsmali\u0142a si\u0119 na s\u0142o\u0144cu\nPtaki ptaki chod\u017acie si\u0119 po\u017cywi\u0107 po \u017co\u0142nierzach\nNie byle jakie to och\u0142apy na ich drodze le\u017c\u0105\nW uszach oczach i nozdrzach wre stypa much\nPiaski piaski dawno po was przesz\u0142y wojska w s\u0142awie\nI nie chc\u0105 zasn\u0105\u0107 rozrzucone czaszki po zabawie\nWci\u0105\u017c si\u0119 \u015bmiej\u0105 i rozumiej\u0105 bez s\u0142\u00f3w\n", "special_attrs": {}, "id": "531", "special": false}