{"name": "Widzenia na temat ko\u0144ca \u015awiata", "link": "https://www.kaczmarski.art.pl/tworczosc/wiersze/widzenia-na-temat-konca-swiata/", "year": "stycze\u0144 1984", "text": "(szkic do poematu dygresyjnego)\nKoniec \u015bwiata jest bli\u017cej ni\u017c si\u0119 wszystkim wydaje,\nKoniec \u015bwiata to wzg\u00f3rze, za nim nie ma ju\u017c nic,\nA po wzg\u00f3rzu kursuj\u0105 \u017c\u00f3\u0142to brzmi\u0105ce tramwaje\nNa odcinku Bay View-Chinatown-hotel Ritz.\nTu si\u0119 nikt nie przejmuje, na urwisku p\u00f3\u0142kuli,\nSinodal\u0105 w\u0142adan\u0105 wodoniebnie przez ch\u0142\u00f3d.\nByle si\u0119 nie zapuszcza\u0107 w nieobecno\u015b\u0107 tych ulic,\nCo brn\u0105c dalej na Zach\u00f3d wypadaj\u0105 na Wsch\u00f3d.\nPo\u0142amany S\u0142owianin z Kraju Nadwi\u015bla\u0144skiego,\nCo Archangielsk i Moskw\u0119 i paryski zna styl \u2013\nOblecia\u0142em p\u00f3\u0142 globu, by z litewskim koleg\u0105\nSta\u0107 we Frisco na wzg\u00f3rzu, co si\u0119 zwie Russian Hill.\nNieobyty z przestrzeni\u0105 wzrok wyt\u0119\u017cam ba\u0142tycki,\nCzy to prawda co pisz\u0105 w przewodniku dla mas,\n\u017be ju\u017c tylko spragnione silnych wra\u017ce\u0144 turystki\nOdwiedzaj\u0105 ponure gmachy cel Alcatraz[1].\nWszak pami\u0119tam, a pami\u0119\u0107 dosy\u0107 \u015bwie\u017c\u0105 mam z rana,\n\u017be ameryki kwiat sam kiedy\u015b w murach tych gni\u0142,\n\u017be Lee Marvin tu siedzia\u0142, zanim zabi\u0142 Reagana[2],\nO cyprysach Sycylii Al Capone tu \u015bni\u0142[3].\nMy lubimy historie o zach\u0142annych wi\u0119zieniach,\nAle wiele turystek jeszcze dotknie tych \u015bcian,\nNim muzeum \u201e\u0141ubianka\u201d odwiedzimy bez dr\u017cenia,\nNim obiektem wycieczek stanie si\u0119 Magadan.\nMo\u017ce mniej malownicze s\u0105 wspomniane obiekty,\nAle jakich tam wi\u0119\u017ani\u00f3w im rzucano na \u017cer!\nTuchaczewski, Bucharin, i Jagody kolektyw,[4]\n\u017bywe dzieje narodu oraz KPZR.[5]\nKto ciekawy \u2013 niech zwiedza. P\u00f3ki si\u0119 nie przekonam,\nKim jest szatniarz, sprz\u0105taczka, przewodnicy i str\u00f3\u017c \u2013\nNie dam tam si\u0119 zaci\u0105gn\u0105\u0107 jako nowy eksponat.\nI bez cudzej pomocy zetr\u0119 z oczu swych kurz.\n***\nProsta droga z wi\u0119zienia do wolno\u015bci Bram Z\u0142otych \u2013\nTrzeba tylko od szcz\u0119\u015bcia i konsula mie\u0107 glejt;\nJeszcze wczoraj spo\u0142eczno-przymusowe roboty,\nA ju\u017c dzisiaj przede mn\u0105 Rudy \u0141uk Golden Gate.[6]\nOto brama otwarta Ziemi, Wody i Nieba,\nKt\u00f3rej znakiem magicznym Cz\u0142owiek, Ryba i Ptak.\nPo niej, co dzie\u0144 o zmierzchu, mknie ognisty w\u00f3z Feba,\nNim w ocean\u2026 Tu w\u0105tek kto\u015b mi przerwa\u0142 swym \u201efuck!\u201d[7]\nZnikn\u0105\u0142 z my\u015bli w tej chwili m\u00f3j litewski Wergili,\nWi\u0119c zacz\u0105\u0142em uk\u0142ada\u0107 w duszy swej auto-tren,\nKiedy z cienia si\u0119 wolno zwyk\u0142y murzyn wychyli\u0142\nI b\u0142yskaj\u0105c z\u0119bami rzek\u0142 przyja\u017anie \u2013 Hey, man.[8]\nWypalili\u015bmy jointa i gdy zmierzch ju\u017c zapada\u0142[9]\nOn powiada niedbale \u2013 What about Chinatown?[10]\nTak si\u0119 moja zacz\u0119\u0142a nocna z nim eskapada,\nA cho\u0107 czarn\u0105 mia\u0142 sk\u00f3r\u0119, to nazywa\u0142 si\u0119 Brown.\nPasa\u017cami zau\u0142k\u00f3w nocnych \u015bwiate\u0142 toccata\nSama sobie do taktu przygrywaj\u0105c mknie w mrok,\nA my za ni\u0105 po l\u015bni\u0105cych trotuarach klawiatur\nI wybija kontrapunkt nieomylny nasz krok.\nMurzyn, jak to murzyni: ka\u017cdy krok to synkopa.\nJa \u2013 tym bardziej klasyczny pod obcasem mam rytm.\nOn co raz si\u0119 potyka, ju\u017c zwichni\u0119t\u0105 ma stop\u0119,\nAle dalej ku\u015btyka i do rytmu klnie \u2013 Shit![11]\nWi\u0119c \u017ce cody potrzeb\u0119 dominant\u0105 przejrzyst\u0105\nMoich kiszek piszcza\u0142ki zwiastowa\u0142y co si\u0142 \u2013\nB\u0142yskotliw\u0105 kadencj\u0105 ko\u0144cz\u0105c presto con Frisco\nBior\u0119 Browna do baru, co po drodze nam by\u0142.\nTrzeba rzec, \u017ce nam wysz\u0142o largo spirituoso \u2013\nBilly gra na tequili, na gimletach gram ja.[12]\nZ uwielbieniem i zgroz\u0105 stawia t\u0142um wirtuozom,\nNoc g\u0142\u0119boka, a duet nie\u015bmiertelny nasz trwa!\nW jaki\u015b czas potem trio si\u0119 zrobi\u0142o z duetu:\nGo\u015b\u0107 bez s\u0142\u00f3w podj\u0105\u0142 temat, by przep\u0142uka\u0107 sw\u00f3j spleen.\nA \u017ce mi dor\u00f3wnywa\u0142 w sztuce gry na gimletach,\nBez urazy i \u017calu ja przeszed\u0142em na gin.\nO tryumfalnym finale d\u0142ugo t\u0142um b\u0119dzie baja\u0142,\nJak ju\u017c z kolan potr\u00f3jn\u0105 mistrz\u00f3w trzech wznosi ki\u015b\u0107.\nPo czym go\u015b\u0107 nam powiada, \u017ce nazywa si\u0119 Hyatt[13]\nI na dalsz\u0105 w\u0119dr\u00f3wk\u0119 razem z nami chce i\u015b\u0107.\nNoc styczniowa w pasa\u017cach, jakby pisa\u0142 j\u0105 Skriabin,\nPnie si\u0119 w blaskach ku chmurom czarnym jak Browna twarz.\nRzek\u0142by\u015b \u2013 wielka wyprzeda\u017c jakubowych to drabin!\n\u2013 A to tylko drapacze, co je Hyatt ma nasz.\nWi\u0119c idziemy we tr\u00f3jk\u0119 \u015bladem trzech sinusoid,[14]\nPotr\u0105camy pojazdy, nie obchodzi nas nikt,\nM\u00f3wi Hyatt, \u017ce z nami si\u0119 niczego nie boi\nI \u017ce w zwi\u0105zku z tym przejdzie nawet po Lombard Street.\nNa ulicy tej nie ma dom\u00f3w gry ni lombard\u00f3w\nI nie na niej kr\u00f3luj\u0105 kokaina i hasz,\nAle jednym z najwi\u0119kszych przej\u015bcie ni\u0105 jest hazard\u00f3w,\nZw\u0142aszcza gdy si\u0119 znajdujesz w takim stanie jak nasz.\nSam architekt w pijanym chyba tworzy\u0142 j\u0105 widzie,\nGdy po si\u00f3dmym koniaku j\u0105\u0142 szkicowa\u0107 jej kszta\u0142t.\nAle patrzcie, jak Hyatt bez wahania w ni\u0105 idzie\nI na ca\u0142y g\u0142os drze si\u0119 \u2013 What\u2019s worry about?[15]\nKa\u017cdy musi we Frisco t\u0119 ulic\u0119 obstryka\u0107,\nKa\u017cdy musi ni\u0105 przej\u015b\u0107 si\u0119, cho\u0107by pa\u015b\u0107 mia\u0142 na pysk.\nNa tym r\u00f3wnie\u017c sekrecie wspiera si\u0119 Ameryka,\n\u017be z pijackich fantazji umie te\u017c ci\u0105gn\u0105\u0107 zysk.\n***\nGdy ju\u017c wszystkim si\u0119 jako\u015b dotrze\u0107 na d\u00f3\u0142 uda\u0142o\n\u015apiewaj\u0105cym na g\u0142osy \u201eSometimes up, sometimes down\u201d,[16]\nChc\u0105c pokrzepi\u0107 potr\u00f3jn\u0105 dusz\u0119, wol\u0119 i cia\u0142o\nWyruszyli\u015bmy w g\u00f3r\u0119 \u017c\u00f3\u0142tych lamp Chinatown.\nW Chinatown \u017cycie wre, cho\u0107 jest czwarta nad ranem.\nJarz\u0105 si\u0119 parapety, ziej\u0105 smoki co r\u00f3g.\nSko\u015bne oczy, twarz \u017c\u00f3\u0142ta, r\u0105czki w kaftan schowane,\nTo miejscowy, wi\u0119c Chi\u0144czyk, czyli Chink albo Gook.[17]\nNa wystawach marynat i przysmak\u00f3w bez liku,\nJakby \u017cywi\u0142 tu w nocy armi\u0119 sw\u0105 D\u017cyngis-chan.\nRzek\u0142by\u015b \u2013 wisz\u0105 tysi\u0105ce uw\u0119dzonych Chi\u0144czyk\u00f3w,\nW orgii przypraw, na hakach przytwierdzonych do \u015bcian.\nJemy zup\u0119 z rekina (efekt mego pomys\u0142u,\n\u017be przywr\u00f3ci nam trze\u017awo\u015b\u0107 i przed\u0142u\u017cy nam fun[18]),\nGdy w pogoni za Chinksem wpada na nas Clint Eastwood,\nCo tej nocy by\u0142 Harrym i si\u0119 zwa\u0142 Calaghan.[19]\nD\u0142ugo nie da\u0142 si\u0119 prosi\u0107, siad\u0142 bez s\u0142owa przy stole\nI podw\u00f3jn\u0105 bez lodu w grymas twarzy swej wm\u00f3g\u0142.\nPo czym rzek\u0142, \u017ce i tak gdzie\u015b mu zgin\u0105\u0142 pistolet,\nWi\u0119c si\u0119 z nami napije, bo go wkurwi\u0142 ten Gook.\nChinksy z ca\u0142ej si\u0119 knajpy przysuwaj\u0105 zbyt blisko,\n\u017beby w\u0105tpi\u0107, \u017ce nie chc\u0105, by nazywa\u0107 ich tak.\nCzarny Brown wi\u0119c powiada: Ja nie jestem rasist\u0105,\nAle chod\u017amy st\u0105d, zanim \u017c\u00f3\u0142tki spieprz\u0105 nam smak.\nNiedaleko, w podziemiach wiktoria\u0144skich bli\u017aniak\u00f3w,\nCo s\u0105 tym w San Francisco, czym w Londynie West End,\nDyskotek\u0119 zna\u0142 Hyatt, pe\u0142n\u0105 fajnych kociak\u00f3w,\nKt\u00f3re, jak nam powiada\u0142 w\u0142a\u015bnie mia\u0142y tam sp\u0119d.\nWi\u0119c wchodzimy, a w \u015brodku\u2026 dwa tysi\u0105ce peda\u0142\u00f3w\nW rytm muzyki ko\u0142ysze wszystkim, co tam kto ma.\nI ju\u017c wida\u0107, \u017ce zn\u00f3w si\u0119 znale\u017ali\u015bmy w opa\u0142ach\nI \u017ce Hyatt jest ciota, bo ka\u017cdego tu zna.\nDoda\u0107 trzeba, \u017ce Frisco jest stolic\u0105 tej plagi\nI od takich widok\u00f3w nie uchroni si\u0119 nikt,\nA u wej\u015bcia zatoki pos\u0105g stan\u0105\u0107 ma nagi,\nCo ku chwale peda\u0142\u00f3w wznosi w g\u00f3r\u0119 sw\u00f3j \u201eprick\u201d.[20]\nOrgan ten b\u0119dzie wielkim ksi\u0119\u017cycowym zegarem,\nCo godziny rozkoszy liczy w noce bez chmur.\nS\u0142odkooki Apollo szepce do mnie za barem,\n\u017be modelem do rze\u017aby ma by\u0107 jego Ben Hur.\nNagle zjawia si\u0119 Hyatt, w oku szcz\u0119\u015bcia ma bielmo\nI przedstawia nam tali\u0119, musku\u0142, grzyw\u0119 i brew.\nWszystko razem do kupy pono\u0107 zowie si\u0119 Helmut\nI przy\u0142\u0105cza si\u0119 do nas, bo germa\u0144sk\u0105 ma krew.\n***\nDzie\u0144 nad brzegiem zatoki zasta\u0142 nas \u2013 z lekka zmi\u0119tych;\nBrown si\u0119 Grey zwa\u0107 powinien, Harry spity, a\u017c strach,\nTylko Hyatt radosny, przez Helmuta obj\u0119ty,\nPalcem k\u0142uj\u0105c powietrze m\u00f3wi: This is my yacht!\nBy\u0142 to wprawdzie holownik nale\u017c\u0105cy do stra\u017cy,\nLecz nazywa\u0142 si\u0119 \u201eAries\u201d, Baran za\u015b \u2013 to nasz znak.\nA \u017ce Hyatt ma wszystko, o czym zechce zamarzy\u0107,\nWi\u0119c \u201eBaranem\u201d barany wyruszaj\u0105 na szlak.\nW Clinta kl\u0105twy ws\u0142uchany, gdy si\u0119 m\u0119czy z silnikiem,\nW braku ci\u0119\u017cszych zatrudnie\u0144 uzbroi\u0142em si\u0119 w ster.\nHelmut rzyga przez burt\u0119, Hyatt wzmacnia si\u0119 \u0142ykiem,\nBo Brown znalaz\u0142 w kokpicie skrzynk\u0119 whisky i ser.\nMd\u0142o, fali\u015bcie i \u0142yso nas powita\u0142 Pacyfik,\nP\u0142aszczyznami wzgl\u0119dno\u015bci, gdzie tu Zach\u00f3d, gdzie Wsch\u00f3d\nAle Hyatt pijany wykrzykuje \u2013 Terrific![21]\nI bourbonem wzbogaca procentowo\u015b\u0107 tych w\u00f3d.\nNa efekty zbyt d\u0142ugo czeka\u0107 to\u0144 nie kaza\u0142a:\nSzkliste wzd\u0119\u0142y si\u0119 g\u0142\u0119bie dziwny fal p\u0142odz\u0105c t\u0142ok\nI na wszystkich pobliskich rafach, g\u0142azach i ska\u0142ach\nStada w dup\u0119 pijanych wykroi\u0142y si\u0119 fok.\nTajemnica w delirium lub w otch\u0142ani kaprysach,\nBo te foki przed nami \u2013 zastyg\u0142ymi we \u015bnie \u2013\nPo rosyjsku \u015bpiewaj\u0105, jak syreny Odysa,\nO wierno\u015bci dla partii, rz\u0105du i KGB.[22]\nClint na los lichy spluwa, \u017ce zgin\u0119\u0142a mu spluwa,\nBrown mu flaszki podaje, z kt\u00f3rych odbi\u0142 ju\u017c dna\u2026\n\u2013 Ruki wwierch! \u2013 nagle na to g\u0142\u00f3wna foka zasuwa.\n\u2013 Wot siegodnia nacza\u0142as\u00b4 mirowaja wojna![23]\nW tej\u017ce chwili grzmotn\u0119\u0142o! (By\u0142a w\u0142a\u015bnie dwunasta).\nI po naszych rozm\u00f3wcach grzybek dymu si\u0119 wzni\u00f3s\u0142,\nBo rakieta, co z Ziemi zetrze\u0107 mia\u0142a p\u00f3\u0142 miasta,\nMia\u0142a wad\u0119 konstrukcji, co jej licz\u0119 na plus.\n\u2013 Lecz nast\u0119pna nie chybi! \u2013 krzyczy Brown ca\u0142y siny.\n\u2013 Jak najdalej od miasta trzeba pryska\u0107 co si\u0142!\nWi\u0119c na moc maksymaln\u0105 puszcza Harry maszyny,\nZanim radioaktywny w chmury zbierze si\u0119 py\u0142.\n***\nPrzez lunety butelek patrzyli\u015bmy z daleka,\nJak na mosty i miasto siny k\u0142adzie si\u0119 cie\u0144.\nM\u00f3wi Hyatt \u2013 Idioty pie\u015bni\u0105 \u017cycie cz\u0142owieka.[24]\nJu\u017c nie s\u0142ycha\u0107 we Frisco tramwajowych \u201edze\u0144-dze\u0144\u201d!\nNa to Helmut: Sko\u0144czonych nie przed\u0142u\u017ca\u0107 nam w\u0105tk\u00f3w!\nP\u0142y\u0144my \u015bmia\u0142o przed siebie, p\u00f3ki jest jeszcze ser.\nMo\u017ce gdzie\u015b niedaleko, w jakim\u015b \u015bwiata zak\u0105tku,\nDa si\u0119 \u017cy\u0107 od pocz\u0105tku, nicht war, mein lieber Herr?[25]\n***\nC\u00f3\u017c wam wi\u0119cej powiedzie\u0107? Ser si\u0119 sko\u0144czy\u0142 w dni par\u0119\nI u le\u015bnych wybrze\u017cy \u201eAries\u201d zamkn\u0105\u0142 sw\u00f3j rejs.\nNie ma \u015bwiata, lecz szumi\u0105 nam redwoody prastare \u2013\nNa dni \u017cycia ostatnie \u2013 nienajgorsze to z miejsc.\nBrown i Clint wyruszyli szuka\u0107 w\u00f3dki i kobiet,\nPrzy okazji, by\u0107 mo\u017ce, zaspokoj\u0105 te\u017c g\u0142\u00f3d.\nA zn\u00f3w Hyatt i Helmut zakochani s\u0105 w sobie\nI wbrew prawom natury nowy stworzy\u0107 chc\u0105 r\u00f3d.\nOwoc zwi\u0105zku ich \u2013 m\u00f3wi\u0105 \u2013 szcz\u0119\u015bcie \u015bwiatu przyniesie\nI odrodzi cz\u0142owieka bez przemocy i z\u0142a.\nJa \u2013 markotnie samotny spaceruj\u0119 po lesie\nI dla siebie samego wiersz uk\u0142adam co dnia.\nA\u017c tu patrz\u0119 zdumiony\u2026 Czy mnie wzrok m\u00f3j nie myli?\nM\u00f3j litewski Wergili brnie na grzyby przez las!\nNic o niczym nie wiedzia\u0142 i rzek\u0142 tylko po chwili:\n\u2013 Koniec \u015bwiata? Doprawdy?\nNo, najwy\u017cszy by\u0142 czas!\n\u00a0\n[1] Ci\u0119\u017ckie wi\u0119zienie stanowe na\u00a0bezwodnej, nale\u017c\u0105cej do\u00a0Indian wyspie po\u0142o\u017conej u\u00a0wyj\u015bcia Zatoki San Francisco. Obecnie muzeum wi\u0119ziennictwa stanu Kalifornia.\n[2] W\u00a0finale filmu Zab\u00f3jcy (re\u017c. Don Siegel) aktor Lee Marvin (g\u0142\u00f3wna rola w\u00a0filmie Zbieg z\u00a0Alcatraz) zabija aktora Ronalda Reagana (czarny charakter), co nie przeszkadza temu ostatniemu zosta\u0107 prezydentem Stan\u00f3w Zjednoczonych w\u00a0jaki\u015b czas potem.\n[3] Naprawd\u0119.\n[4] Porz\u0105dni bojownicy Rewolucji Pa\u017adziernikowej (je\u015bli w\u00a0og\u00f3le tacy byli), kt\u00f3rzy dla dobra Partii i\u00a0spokoju Stalina przyznali, \u017ce\u00a0s\u0105\u00a0zdrajcami Rewolucji (patrz: \u201eProcesy stalinowskie w\u00a0latach trzydziestych\u201d \u2013 nie istniej\u0105ce has\u0142o Wielkiej Encyklopedii Powszechnej PWN).\n[5] (skr\u00f3t) Komunistyczna Partia Zwi\u0105zku Radzieckiego \u2013 organizacja tzw. \u201eselekcji negatywnej\u201d. Bezb\u0142\u0119dnie odsiewa ziarno od plewy, ziarno niszcz\u0105c, a plew\u0119 og\u0142aszaj\u0105c ziarnem.\n[6] Most nad wej\u015bciem do\u00a0Zatoki San Francisco. Przejazd nim kosztuje dwa dolary, co stanowi o\u00a0jego ni\u017cszo\u015bci wzgl\u0119dem Mostu Poniatowskiego, kt\u00f3rym wprawdzie wkr\u00f3tce w\u00a0og\u00f3le nie b\u0119dzie mo\u017cna przejecha\u0107, ale za\u00a0to za\u00a0darmo.\n[7] (ang.-gwar.) S\u0142owo okre\u015blaj\u0105ce mechaniczn\u0105 czynno\u015b\u0107 rozrodcz\u0105 (wulgaryzm).\n[8] (ang.) Jak si\u0119 masz! \u2013 u\u017cywane r\u00f3wnie\u017c przez handlarzy marihuan\u0105 jako informacja, \u017ce towar jest na sk\u0142adzie.\n[9] (ang.-gwar.) skr\u0119t (papieros r\u0119cznie skr\u0119cony) o\u00a0rozmaitej zawarto\u015bci.\n[10] (ang.) Co by\u015b powiedzia\u0142 na Chi\u0144sk\u0105 Dzielnic\u0119? \u2013 eufemistyczne zaproszenie do\u00a0udzia\u0142u w\u00a0nocnych atrakcjach SF.\n[11] (ang.-gwar) Ka\u0142. Wykrzyknik wyra\u017caj\u0105cy niezadowolenie (por.\u00a0fr.\u00a0merde!).\n[12] Cocktail sk\u0142adaj\u0105cy si\u0119 z\u00a0dowolnej ilo\u015bci w\u00f3dki zmieszanej z\u00a0sokiem z\u00a0zielonych cytrynek i kropl\u0105 angostury (patrz: R.\u00a0Chandler, D\u0142ugie po\u017cegnanie, Czytelnik).\n[13] Zapewne miliarder. Hotele ochrzczone tym nazwiskiem nie nale\u017c\u0105 pono\u0107 do\u00a0najta\u0144szych.\n[14] Termin fizyczny (tzn. naukowy, nie proletariacki). Po\u00a0ludzku \u2013 zygzak; wyra\u017ca pono\u0107 przebieg fali d\u017awi\u0119kowej, kt\u00f3r\u0105 nie zaj\u0105\u0142 si\u0119 jeszcze cz\u0142owiek.\n[15] (ang.) Czego tu si\u0119 ba\u0107?! Typowy okrzyk niezorientowanych w\u00a0sytuacji mi\u0119dzynarodowej.\n[16] (ang.) \u201eRaz na g\u00f3rze, raz na dole\u201d \u2013 wbrew pozorom bez asocjacji erotycznych. Refren murzy\u0144skiej pie\u015bni \u201eNikt nie zna moich k\u0142opot\u00f3w pr\u00f3cz Jezusa\u201d. Obecnie popularnej r\u00f3wnie\u017c w\u00a0innych obszarach cywilizacyjnych.\n[17] (ang.-gwar.) W\u00a0wolnym t\u0142umaczeniu: \u201e\u017b\u00f3\u0142tek\u201d. Pogardliwe przezwisko tego pracowitego przedstawiciela rasy azjatyckiej.\n[18] (ang.) Zabawa, dobre samopoczucie. Tu \u2013 stan przedkacowy, ale poalkoholowy. Polski odpowiednik \u2013 kokon.\n[19] Nazwisko inspektora policji, bohatera cyklu film\u00f3w z\u00a0Clintem Eastwoodem (aktor) w\u00a0roli g\u0142\u00f3wnej Dirty Harry, czyli Harry Brudas; znany jest z\u00a0nieskomplikowanych metod walki ze\u00a0\u015bwiatem przest\u0119pczym. Posiada jednak swoist\u0105 wra\u017cliwo\u015b\u0107, moralno\u015b\u0107 i wysokie czo\u0142o (opinia wi\u0119kszo\u015bci Amerykanek).\n[20] (ang. gwar.) Organ s\u0142u\u017c\u0105cy czynno\u015bciom rozrodczym (patrz: przypis 7).\n[21] (ang.) Wspania\u0142e! Okrzyk wyra\u017caj\u0105cy zachwyt. Nie nale\u017cy go bra\u0107 zbyt dos\u0142ownie, Amerykanie u\u017cywaj\u0105 go co\u00a0chwil\u0119, na widok wszystkiego, czego jeszcze nie maj\u0105.\n[22] (sow. skr\u00f3t) Komitjet Gassudarstwiennoj Biezapastnosti \u2013 urz\u0105d charakterystyczny dla\u00a0teren\u00f3w podleg\u0142ych w\u0142adzy radzieckiej, gdzie ka\u017cdy pr\u0119dzej czy p\u00f3\u017aniej staje si\u0119 komunist\u0105. Czasem dobrym (martwym).\n[23] (ros.) R\u0119ce do\u00a0g\u00f3ry!\u2026 Dzi\u015b zacz\u0119\u0142a si\u0119 wojna \u015bwiatowa! \u2013 okrzyk u\u017cywany cz\u0119sto przez uzbrojonych (!) Rosjan uzupe\u0142niony trawestacj\u0105 fragmentu przem\u00f3wienia Wiaczes\u0142awa Mo\u0142otowa z\u00a0okazji inauguracji dzia\u0142a\u0144 wojsk hitlerowskich na terenach ich sowieckich sojusznik\u00f3w (1941).\n[24] Te mniej wi\u0119cej s\u0142owa wypowiedzia\u0142 Makbet, gdy zda\u0142 sobie spraw\u0119, \u017ce na nic ju\u017c nie mo\u017ce liczy\u0107 i tylko odpowiedni szlagwort mo\u017ce mu podreperowa\u0107 opini\u0119. Hyatt, jak wida\u0107, przegl\u0105da\u0142 Szekspira.\n[25] (niem.) Czy\u017c nie tak, kochany panie? \u2013 jedyne zdanie po niemiecku, jakie zna\u0142 autor poematu, zanim przeprowadzi\u0142 si\u0119 do\u00a0Monachium. (Pozna\u0142 je w\u00a0NRD).\n", "special_attrs": {"search": {"wiadomo\u015bci": [{"title": "Widzenia na temat ko\u0144ca \u015awiata www.kaczmarski.art.pl", "url": "https://www.kaczmarski.art.pl/tworczosc/wiersze/widzenia-na-temat-konca-swiata/", "desc": " Oct 10, 2017  \u00b7  (szkic do poematu dygresyjnego). Koniec \u015bwiata jest bli\u017cej ni\u017c si\u0119 wszystkim wydaje, Koniec \u015bwiata to wzg\u00f3rze, za nim nie ma ju\u017c nic, "}, {"title": "Przepowiednia ojca Pio o apokalipsie. Wizja o ko\u0144cu \u015bwiata", "url": "https://wiadomosci.onet.pl/swiat/przepowiednia-ojca-pio-o-apokalipsie-wizja-o-koncu-swiata/9x0133g", "desc": " Jan 11, 2021  \u00b7  Zgodnie z proroctwem ojca Pio apokalipsa ma trwa\u0107 trzy dni i trzy noce, a wszystko rozpocznie si\u0119 burz\u0105 i ognistym deszczem. Przed zbli\u017caj\u0105cym\u00a0... "}, {"title": "Ponura wizja ko\u0144ca \u015bwiata Stephena Hawkinga. Ostrzega\u0142 ludzko\u015b\u0107", "url": "https://kobieta.onet.pl/wiadomosci/ponura-wizja-konca-swiata-stephena-hawkinga-ostrzegal-ludzkosc/pnmh56q", "desc": " Nov 14, 2024  \u00b7  Zmar\u0142y w 2018 r. Stephen Hawking malowa\u0142 obraz przysz\u0142o\u015bci, w kt\u00f3rej ludzie b\u0119d\u0105 \u017cy\u0107 w przeludnionych warunkach, a nieustanny wzrost zu\u017cycia\u00a0... "}, {"title": "Kiedy nast\u0105pi koniec \u015bwiata? Najstraszniejsze wizje i proroctwa ...", "url": "https://wydarzenia.interia.pl/ciekawostki/news-kiedy-nastapi-koniec-swiata-najstraszniejsze-wizje-i-proroct,nId,6439098", "desc": " Dec 3, 2022  \u00b7  \"Nostradamus z Ba\u0142kan\u00f3w\" twierdzi na przyk\u0142ad, \u017ce w 2033 roku zaczn\u0105 topnie\u0107 tereny polarne i w znacznym stopniu podniesie si\u0119 poziom ocean\u00f3w. W\u00a0... "}, {"title": "Koniec \u015bwiata - Wiadomo\u015bci Onet", "url": "https://wiadomosci.onet.pl/koniec-swiata", "desc": " Wed\u0142ug wielu jasnowidz\u00f3w i przepowiadaczy koniec \u015bwiata mia\u0142 nast\u0105pi\u0107 w: 375\u2013400 \u2013 na przestrzeni tych lat mia\u0142 dokona\u0107 si\u0119 koniec \u015bwiata wed\u0142ug \u015bw. Marcina z\u00a0... "}, {"title": "WIZJA KO\u0143CA \u015aWIATA | opracowanie - pytania jawne matura", "url": "https://www.otouczelnie.pl/artykul/33746/Wizja-konca-swiata", "desc": " Jan 15, 2025  \u00b7  Przyk\u0142adem jest Apokalipsa \u015bw. Jana, ostatnia ksi\u0119ga Nowego Testamentu, w kt\u00f3rej wizja ko\u0144ca \u015bwiata to dramatyczny opis ostatecznego s\u0105du i\u00a0... "}], "co to": [{"title": "Widzenia na temat ko\u0144ca \u015awiata www.kaczmarski.art.pl", "url": "https://www.kaczmarski.art.pl/tworczosc/wiersze/widzenia-na-temat-konca-swiata/", "desc": " Oct 10, 2017  \u00b7  (szkic do poematu dygresyjnego). Koniec \u015bwiata jest bli\u017cej ni\u017c si\u0119 wszystkim wydaje, Koniec \u015bwiata to wzg\u00f3rze, za nim nie ma ju\u017c nic, "}, {"title": "Koniec \u015bwiata \u2013 Wikipedia, wolna encyklopedia", "url": "https://pl.wikipedia.org/wiki/Koniec_%C5%9Bwiata", "desc": " Koniec \u015bwiata \u2013 potencjalny, r\u00f3\u017cnie wyobra\u017cany, proces zako\u0144czenia istnienia \u015bwiata. Jest on powszechnie zwi\u0105zany z nauk\u0105, filozofi\u0105, religi\u0105 i kultur\u0105. "}, {"title": "Wizja ko\u0144ca \u015bwiata. Om\u00f3w zagadnienie na podstawie znanych Ci ...", "url": "https://poezja.org/wz/interpretacja/6420/Wizja_konca_swiata_Omow_zagadnienie_na_podstawie_znanych_Ci_fragmentow_Apokalips", "desc": " Sep 21, 2024  \u00b7  Wizja ta opiera si\u0119 na teologicznych za\u0142o\u017ceniach o zbawieniu i pot\u0119pieniu, gdzie sprawiedliwi otrzymuj\u0105 nagrod\u0119, a grzesznicy s\u0105 karani. Koniec\u00a0... "}, {"title": "WIZJA KO\u0143CA \u015aWIATA | opracowanie - pytania jawne matura", "url": "https://www.otouczelnie.pl/artykul/33746/Wizja-konca-swiata", "desc": " Jan 15, 2025  \u00b7  Przyk\u0142adem jest Apokalipsa \u015bw. Jana, ostatnia ksi\u0119ga Nowego Testamentu, w kt\u00f3rej wizja ko\u0144ca \u015bwiata to dramatyczny opis ostatecznego s\u0105du i\u00a0... "}, {"title": "Wizja ko\u0144ca \u015bwiata - Motywy - Bryk.pl", "url": "https://www.bryk.pl/wypracowania/jezyk-polski/motywy/1010107-wizja-konca-swiata.html", "desc": " Jedni my\u015bl\u0105, \u017ce b\u0119dzie to ca\u0142kowita zag\u0142ada ludzko\u015bci spowodowana kataklizmami, drudzy wierz\u0105, \u017ce B\u00f3g zst\u0105pi na ziemi\u0119 i os\u0105dzi wszystkich ludzi, a jeszcze inni\u00a0... "}, {"title": "Koniec \u015bwiata i pocz\u0105tek \u015bwiata. Apokalipsa \u015bw. Jana - zpe.gov.pl", "url": "https://zpe.gov.pl/a/koniec-swiata-i-poczatek-swiata-apokalipsa-sw-jana/DET32rFYO", "desc": " Wi\u0119kszo\u015b\u0107 z nich to dramaty, dzie\u0142a katastroficzne lub fantastycznonaukowe, prezentuj\u0105ce wizj\u0119 wojen, kataklizm\u00f3w lub ko\u0144ca \u015bwiata. Wiele tych tekst\u00f3w kultury\u00a0... "}]}, "yt_search": [{"url": "https://www.youtube.com/watch?v=4AvkJ56JgSY", "title": "Kaczmarski- \"Widzenia na temat ko\u0144ca \u015bwiata\" (RECYTACJA) (Lund'84) - YouTube"}, {"url": "https://www.youtube.com/watch?v=FHTpqjh4NPU", "title": "Jacek Kaczmarski - Requiem rozbiorowe cz.1 - YouTube"}, {"url": "https://www.youtube.com/watch?v=kjLK61vTcoo", "title": "Jacek Kaczmarski - Requiem rozbiorowe cz.2 - YouTube"}], "rating": "World end close. Hill, then nothing. Yellow trams go Bay View, Chinatown, Ritz. Frisco on cliff. Man from Poland, see world, now Frisco, Russian Hill. Alcatraz prison now museum, tourists go. Remember famous bad guys there. Like stories about bad places, but maybe visit bad places in east later, Lubyanka and Magadan scary. Many people die there.  Man no want go museum till know who work there. Get to Golden Gate bridge, need luck. Sun go down ocean, then black man say \"Hey man.\" Smoke, then go Chinatown.  Lots of lights. Black man fall, hurt foot. Go bar, drink much. Meet rich guy, Hyatt. Go more places, very drunk. Go Lombard Street, crazy street.  Then Chinatown, eat weird food. Meet Clint Eastwood! Go disco, many same-sex.  Hyatt know, weird. End of world, bombs, boat, seals sing Russian songs.  Run, world gone, friends still here, maybe start again in forest .Find poet friend. End of world?  Bout time.\n\n8/10. Poem use many word, hard understand. But story fun, sound like big adventure, big drink. Funny, sad, little scary.\n"}, "id": "632", "special": true}