{"name": "Upadek Zwi\u0105zku Radzieckiego", "link": "https://www.kaczmarski.art.pl/tworczosc/wiersze/upadek-zwiazku-radzieckiego/", "year": "18.9.1991", "text": "Korab klasztoru po Wigrach \u017cegluje\nNuc\u0105 na drutach jask\u00f3\u0142ki beztroskie\nSyn \u017cy\u0142k\u0119 pl\u0105cze, oko\u0144 haczyk czuje\nZa widnokr\u0119giem ma miejsce pucz w Moskwie.\nPompka pod stop\u0105 warczy, ponton ro\u015bnie\nKaczka gderliwie poszukuje kacz\u0105t,\nPokrzywa maki obrasta mi\u0142o\u015bnie\n\u015awiat wyczekuje co zrobi Gorbaczow.\nGrzyby z robak\u00f3w czy\u015bci gospodyni\n\u0141eb kurczakowi gospodarz ucina\nNa my\u015bl o uczcie kot si\u0119 w koprze \u015blini\nCa\u0142a nadzieja w postawie Jelcyna.\nMarsz po zakupy w\u015br\u00f3d trzcin, tn\u0105 komary\nW sklepie jest szkocka whisky, nie ma jajek\nSzeleszcz\u0105 ptasim rejwachem szuwary\nKreml obejmuje wyblak\u0142y Janajew.\nKluski w kocio\u0142ku nad ogniem bulgoc\u0105\nW dymnym zapachu wiruj\u0105 owady\nCh\u0142opiec z latark\u0105 \u0142owi raki noc\u0105\nMieszka\u0144cy Moskwy wznosz\u0105 barykady.\nNa szarym p\u0142ocie jaskrawe r\u0119czniki\nSusz\u0105 si\u0119 w s\u0142o\u0144cu po pysznej k\u0105pieli\nZa lasem \u015bpiewy, d\u017awi\u0119ki pijatyki\nCzo\u0142gi\u015bci strzela\u0107 do ludzi nie chcieli.\nW\u00f3d mrok przecina b\u0142yszczek na szczupaka\nDudni \u0142ab\u0119dzi lot nad sam\u0105 wod\u0105\nKsi\u0119\u017cyc siwieje w \u0142ysinie rybaka\nPucz si\u0119 za\u0142ama\u0142, pod s\u0105d winnych wiod\u0105.\nZ wygas\u0142ych ognisk pe\u0142zn\u0105 stru\u017cki dymu\nSyn si\u0119 przytula do mnie ca\u0142ym cia\u0142kiem\nJelcyn tryumfuje, Gorbi wraca z Krymu\nW \u0142eb sobie strzela minister z marsza\u0142kiem.\nDni siedem szybko nad jeziorem zbieg\u0142o\n\u0141ab\u0119d\u017a gniazd strze\u017ce i szczupak poluje.\nZa miedz\u0105 Litwa ma sw\u0105 niepodleg\u0142o\u015b\u0107\nI ja si\u0119 jako\u015b niepodleg\u0142y czuj\u0119.\n", "special_attrs": {}, "id": "615", "special": false}