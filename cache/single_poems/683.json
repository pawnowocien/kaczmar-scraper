{"name": "Zbi\u00f3r zwierz\u0119cych sentencji o III RP", "link": "https://www.kaczmarski.art.pl/tworczosc/wiersze/zbior-zwierzecych-sentencji-o-iii-rp/", "year": "20.9.2003", "text": "Je\u015bli nie jest si\u0119 zaskro\u0144cem,\nTrudno zwi\u0105za\u0107 koniec z ko\u0144cem.\nNa wsi polskiej tylko bocian\nNie zna troski bezrobocia.\nNawet kret w bok tr\u0105ca kreta:\nZ tym g\u00f3rnictwem co\u015b jest nie tak!\nZa to \u2013 tak! \u2013 si\u0119 maj\u0105 tch\u00f3rze\n(gniazdo ich w prokuraturze).\nW ZOO st\u0119ka lew emeryt \u2013\nKradn\u0105 g\u0142odnym, k\u0142ami\u0105 szczerym.\nHiena mu wt\u00f3ruje \u015bmiechem \u2013\nIch u\u015bmiechy za to w dech\u0119!\nOsio\u0142 w lustrze si\u0119 przegina \u2013\nNie ma to jak m\u0105dra mina!\nCzy ty winny tutaj, czy ja?\nSieje w\u0105tpliwo\u015bci \u017cmija.\nW\u0119szy \u0142atwy \u0142up szara\u0144cza:\nNasz\u0105 rol\u0105 jest \u2013 wyka\u0144cza\u0107.\nPr\u00f3\u017cno syc\u0105 miody pszczo\u0142y \u2013\nTrutnie zastawiaj\u0105 sto\u0142y.\nPr\u00f3\u017cno mleko daje krowa,\nNie dopuszcz\u0105 jej do s\u0142owa,\nPr\u00f3\u017cno chce ostrzega\u0107 puszczyk \u2013\nOstrzec t\u0142uszcz\u0119? G\u0142os na puszczy!\nSkrzyd\u0142a z gnoju czy\u015bci mucha:\nA kto mnie tu udobrucha?\nW oburzeniu R\u00f3d Jeleni:\nCzemu nas nikt nie doceni?\nGleb\u0119 ojc\u00f3w \u017cre ros\u00f3wka:\nMnie si\u0119 te\u017c nale\u017cy dni\u00f3wka!\nStraszny wznosi wrzask papuga,\nAle nie wie, kogo ruga\u0107.\n\u2013 Nic nam tu nie grozi, spoko \u2013\nPuszcza przeciek krwawy oko\u0144.\nTen, co milczy, to padalec,\nPada tam, gdzie le\u017cy szmalec.\nSwoje musz\u0105 doda\u0107 g\u0119si:\n\u2013 Strasburg? Veto! K\u0119sim, k\u0119sim!\nNa to \u015blimak \u2013 jak jest popyt\nP\u0119dz\u0119 ju\u017c do Europy!\nLekcewa\u017cy wr\u00f3\u017cby sroka \u2013\nI tak b\u0119dzie wsio na opak!\nSkomli porzucony pies \u2013\nSzkoda na nas \u0142ez\u2026\nPoint\u0119 formu\u0142uje dudek:\nTakie rymy psu na bud\u0119!\nNa co zgrzytnie Orze\u0142 w godle \u2013\nJa w tym kraju mam si\u0119 podle.\n", "special_attrs": {}, "id": "683", "special": false}