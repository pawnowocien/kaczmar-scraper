{"name": "Na wie\u015b\u0107 o przybyciu Chivasa", "link": "https://www.kaczmarski.art.pl/tworczosc/wiersze/na-wiesc-o-przybyciu-chivasa/", "year": "18.5.2003", "text": "\u2013 Laudacja,\n Po Kt\u00f3rej Winna Nast\u0105pi\u0107 Kolacja,\n (Jak G\u0142osz\u0105 Obyczaje \u015awiata \u2013\n Przynajmniej Dla Laureata!)\nW czasach, gdy Wszelki Autorytet\nRozbija si\u0119 o \u015bwiat niech\u0119tny,\nUlice brukowane mitem,\nNawet nam Tato wi\u0119dnie \u015awi\u0119ty \u2013\nZjawia si\u0119, jakby Go wo\u0142ano,\nBy wdzi\u0119cznie w \u017cycie nasze wkracza\u0107 \u2013\nNiespotykany Wz\u00f3r Alano!\nImieniem Chivas\u2026 (od \u0142yskacza).\nPrzyjazny Kompan, W\u0142o\u015bci Stra\u017cnik,\nOpiekun Dzieci, Wd\u00f3w i Kalek \u2013\n(Kominiarz raczej Go rozdra\u017cni,\nListonosz niech si\u0119 trzyma dalej) \u2013\nTo tylko ma\u0142a cz\u0119\u015b\u0107 Istoty\nI S\u0142owo ledwie jej dotyka,\nBo Chivas, bursztynowo-z\u0142oty \u2013\nStyczniowy okaz to \u2013 Wodnika!\nA Wodnik, co wiadomo wszystkim,\nPosta\u0107 to wielce wieloznaczna\nI, jak dojrzewaj\u0105ca whisky,\nCo rok inaczej b\u0119dzie smaczna.\nSzkot zatem, Bawar, \u017byd, rzecz jasna,\nFrancuz (bo chciwie \u017cre \u015blimaki),\nPolak \u2013 na mazowieckich piaskach,\nS\u0142owem \u2013 Europejczyk jaki\u015b!\nCo chwila b\u0119dzie nam odkrywa\u0142\nNow\u0105 zalet\u0119 (w nas \u2013 w Cz\u0142owieku)\nWi\u0119c Vivat, Chivas! Vivat, Chivas!\nEsencja Pieszczot! Szczeni\u0119 Wieku!\n(Dla nas \u2013 cynicznych, starych pryk\u00f3w \u2013\nVivat, \u00f3w bursztyn na j\u0119zyku!).\n", "special_attrs": {}, "id": "337", "special": false}