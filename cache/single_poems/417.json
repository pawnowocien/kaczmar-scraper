{"name": "Pie\u015b\u0144 o \u015bnie", "link": "https://www.kaczmarski.art.pl/tworczosc/wiersze/piesn-o-snie/", "year": "1981", "text": "Z zimna dr\u017c\u0105c przy domowym ognisku\nZas\u0142uchani w g\u0142odowy kiszek marsz\nPo ostatnim wypijmy kieliszku\nZanim \u015bwiecy dotli si\u0119 blask\nPapierosa pu\u015b\u0107my doko\u0142a\nPrzeczytamy z zakazanych co\u015b ksi\u0105g\nBo nad ranem nikt przecie\u017c nie wo\u0142a\nNikt nie wywo\u0142a nas st\u0105d\nGdzie \u0142ajdak pokaja si\u0119 szczerze\nGdzie z\u0142odziej odda sw\u00f3j \u0142up\nGdzie kto\u015b zanim powie nie wierz\u0119\n\u015awi\u0119temu upadnie do st\u00f3p\nGdzie krzywdy nie b\u0119d\u0105 pomszczone\nLecz wynagrodzone do cna\nGdzie dziecko bezpiecznie zrodzone\nSi\u0105dzie obok jagni\u0119cia i lwa\nOtuleni w swoj\u0105 obecno\u015b\u0107\nCzuj\u0105c w ustach wspomnienia smak\nNie dbajmy o \u015bwiadom\u0105 konieczno\u015b\u0107\nCo w twarze sypie nam mak\nNoc jest jedna a \u015bwit jest po nocy\nPod zamkni\u0119t\u0105 powiek\u0105 trwa blask\nI nikomu nie zabraknie pomocy\nDop\u00f3ki nie zabraknie mu nas\nGdzie zdrada to wtr\u0119t obcej mowy\nPodobnie jak przemoc i gwa\u0142t\nGdzie my\u015bli nie chowa si\u0119 w s\u0142owa\nLecz jawny jej daje si\u0119 kszta\u0142t\nGdzie rozpacz i b\u00f3l s\u0105 kojone\nI \u017cadna nie kala si\u0119 \u0142za\nGdzie dziecko bezpiecznie zrodzone\nSi\u0105dzie obok jagni\u0119cia i lwa\nKto\u015b powie to senne marzenie\nNie ma nic prawdziwszego od snu\nWi\u0119c w obecno\u015b\u0107 sw\u0105 otuleni\nWsp\u00f3lnie wy\u015bnijmy go tu\n", "special_attrs": {}, "id": "417", "special": false}