{"name": "Ballada dla obywatela miasteczka P.", "link": "https://www.kaczmarski.art.pl/tworczosc/wiersze/ballada-dla-obywatela-miasteczka-p/", "year": "1974", "text": "(wg G. Brassensa)\nBallad\u0119 sw\u0105 posy\u0142am ci,\nZa cztery drwa, kt\u00f3re da\u0142e\u015b mi\nObywatelu miasteczka P.\nGdy na mrozie kuli\u0142em si\u0119\u2026\nTy, kt\u00f3ry mnie ogrza\u0142e\u015b, gdy\nPanie, panowie, mieszczanie \u017ali\nPe\u0142nym godno\u015bci gestem mi\nPrzed nosem zamkn\u0119li swe drzwi!\nTo prawie nic, ot, cztery drwa,\nAle ogrza\u0142em nad nimi si\u0119,\nGor\u0105ce jest ju\u017c cia\u0142o me,\nBo p\u0142omie\u0144 ich wci\u0105\u017c we mnie trwa!\nObywatelu miasteczka P.\nGdy umrzesz \u2013 niech powioz\u0105 ci\u0119\nPoprzez b\u0142\u0119kitny nieba \u0142an \u2013\nGdzie czeka Pan.\nBallad\u0119 sw\u0105 posy\u0142am ci,\nZa chleba k\u0119s, kt\u00f3ry da\u0142a\u015b mi\nDziewko z ober\u017cy w miasteczku P.\nGdy g\u0142\u00f3d t\u0119py z n\u00f3g \u015bcina\u0142 mnie\u2026\nTy, kt\u00f3ra chleb mi da\u0142a\u015b, gdy\nPanie, panowie, mieszczanie \u017ali\nPs\u00f3w odkarmionych swych g\u0142aszcz\u0105c \u0142by\nPrzed nosem zamkn\u0119li mi drzwi!\nTo prawie nic, chleba k\u0119s, dwa,\nLecz oszuka\u0142em nimi sw\u00f3j g\u0142\u00f3d,\nZnikn\u0105\u0142 pustego brzucha ch\u0142\u00f3d,\nWspomnienie to wci\u0105\u017c we mnie trwa!\nDziewko z ober\u017cy w miasteczku P.\nGdy umrzesz \u2013 niech powioz\u0105 ci\u0119\nPoprzez b\u0142\u0119kitny nieba \u0142an \u2013\nGdzie czeka Pan.\nBallad\u0119 sw\u0105 posy\u0142am ci,\nZa u\u015bmiech tw\u00f3j, kt\u00f3ry da\u0142e\u015b mi\nObcy przybyszu w miasteczku P.\nGdy policjant zabiera\u0142 mnie\u2026\nTy, kt\u00f3ry\u015b skin\u0105\u0142 d\u0142oni\u0105, gdy\nPanie, panowie, mieszczanie \u017ali\nWybiegli widz\u0105c przy mnie stra\u017c,\nObelgi rzucali mi w twarz!\nTo prawie nic, u\u015bmiech i gest,\nLecz os\u0142odzi\u0142em nim gorycz sw\u0105,\nZapami\u0119ta\u0142em chwil\u0119 t\u0105\nI ona nadziej\u0105 m\u0105 jest!\nObcy przybyszu w miasteczku P.\nGdy umrzesz \u2013 niech ponios\u0105 ci\u0119\nPoprzez b\u0142\u0119kitny nieba \u0142an \u2013\nGdzie czeka Pan.\n", "special_attrs": {}, "id": "33", "special": false}