{"name": "Limeryki o narodach", "link": "https://www.kaczmarski.art.pl/tworczosc/wiersze/limeryki-o-narodach/", "year": "3.10.1987/29-30.9.1992", "text": "By\u0142 Anglik, co przyja\u017a\u0144 nawi\u0105za\u0142 z Hindusem\nZ najczystszej sympatii, a nie pod przymusem.\nDo dzisiaj by trwa\u0142a\nTa przyja\u017a\u0144 wspania\u0142a,\nLecz Hindus nie\u015bwie\u017cy da\u0142 mu ser.\nPretensje mie\u0107 trudno do tego Anglika,\nGdy druh w narodowej go dumie dotyka.\nWi\u0119c wzgardzi\u0142 pariasem\nI przyja\u017a\u0144 sw\u0105 z czasem\nPo\u0142o\u017cy\u0142 u st\u00f3p \u2013 Irlandczyka.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nRaz Francuz s\u0105siada mia\u0142, co by\u0142 z Somalii,\nW Tuluzie mieszkali i pastis pijali.\nLecz wnet si\u0119 przekona\u0142\nPotomek Dantona\n\u017be druh jego \u0142eb ma ze stali.\nNie mieli pretensji koledzy Francuza,\n\u017be przepi\u0107 nie umia\u0142 czarnego \u0142obuza.\nLecz rzekli: Mon ami,\nJak pi\u0107 chcesz \u2013 to z nami!\nBo nie dla przyb\u0142\u0119d\u00f3w Tuluza!\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nRaz Chi\u0144czyk w Japonce si\u0119 tak zauroczy\u0142,\n\u017be wizje ma\u0142\u017ce\u0144stwa by\u0142 przed ni\u0105 roztoczy\u0142,\nLecz Kwiat Kraju Wi\u015bni\nRzek\u0142 \u2013 ani si\u0119 mi \u015bni!\nSp\u00f3jrz w lustro, wszak sko\u015bne masz oczy!\nC\u00f3\u017c z sercem z\u0142amanym uczyni\u0107 na \u015bwiecie?\nWi\u0119c poszed\u0142 do wojska i \u015bni\u0142 o odwecie.\nLecz \u2013 losu ironio! \u2013\nBrak wojny z Japoni\u0105\nDo mnich\u00f3w wi\u0119c strzela w Tybecie!\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nSympati\u0119 Singalez raz czu\u0142 do Tamila,\nCho\u0107 wrogo\u015b\u0107 dzieli\u0142a ich ludy na Sri-La-\nNce \u2013 dawnym Cejlonie,\nGdzie nawet s\u0105 s\u0142onie\nW polityce m\u0105dre nad wyraz.\nLecz s\u0142o\u0144 Singaleza \u2013 Tamil\u00f3w sympatyk \u2013\nZwyk\u0142 noc mu po nocy wykrada\u0107 granaty,\nI poj\u0105\u0142 Singalez,\n\u017be musi, cho\u0107 z \u017calem\nSympatie swe spisa\u0107 na straty.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nBy\u0142 te\u017c Palesty\u0144czyk, co z \u017bydem si\u0119 brata\u0142\nW przyja\u017ani tej widz\u0105c nadziej\u0119 dla \u015bwiata,\nStrzelaj\u0105c do niego\nPowtarza\u0142: Kolego,\nTa krew nas po\u0142\u0105czy na lata.\nLecz w takiej przyja\u017ani nie widzia\u0142 \u017byd cnoty,\nBo nie mia\u0142 ochoty na nowe Golgoty,\nWi\u0119c rzek\u0142 \u2013 przyjacielu,\nMy tu, w Izraelu\nNie mamy dla ciebie roboty!\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nLibijczyk, cho\u0107 \u017cony mia\u0142 trzy, muzu\u0142manki,\nCzadyjk\u0119 sprowadzi\u0142 do swojej lepianki\nI rzek\u0142: Dla przyk\u0142adu\nDam ja z tob\u0105 czadu \u2013\nI bra\u0142 j\u0105 \u2013 wieczory i ranki.\nCho\u0107 mi\u0142o\u015b\u0107 przeszkody pokona\u0107 potrafi \u2013\nNie zebra\u0142 za czyn sw\u00f3j Libijczyk \u00f3w braw i\nDla dobra socjali-\nZmu j\u0105 mu zabrali\nCi, kt\u00f3rych wychowa\u0142 Kadafi.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nBez tchu w herbaciarni wypiwszy pi\u0119\u0107 herbat\nAlba\u0144czyk zapa\u0142a\u0142 mi\u0142o\u015bci\u0105 do Serba,\nLecz Serb, po \u015aliwowi-\nCy \u2013 Alba\u0144czykowi\nNa z\u0119bach wypisa\u0142 sw\u00f3j herbarz.\nSzczerbaty Alba\u0144czyk \u2013 to p\u00f3\u0142 Alba\u0144czyka,\nNiejeden polityk si\u0119 na tym potyka,\nCho\u0107 j\u0119czy duch Tity,\n\u017be zb\u0119dny polityk,\nGdzie trzeba dentysty \u2013 praktyka.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nNa Cyprze by\u0142 Turek, co druha mia\u0142 \u2013 Greka,\nObydwu zabra\u0142a rodzima bezpieka.\nPrzy wi\u0119\u017ani\u00f3w wymianie\nSpotkali si\u0119 w bramie \u2013\nBez s\u0142owa min\u0119li \u2013 cz\u0142ek cz\u0142eka.\nWnet Greczyn u Turk\u00f3w, u Grek\u00f3w za\u015b Turek\nO jednej godzinie stan\u0119li pod murek.\nW czas potem nied\u0142ugi\nNad jednym i drugim\nPiaszczysty si\u0119 wznosi\u0142 pag\u00f3rek.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nRosjanin by\u0142, kt\u00f3ry \u2013 nie jego to wina \u2013\nZa brata uwa\u017ca\u0142 pewnego Gruzina.\nCzas dru\u017cby by\u0142 kr\u00f3tki,\nBo \u00f3w nie pi\u0142 w\u00f3dki,\nRosjanin nie pija\u0142 za\u015b wina.\nNapisa\u0142 na niego gdzie trzeba wi\u0119c donos\nI \u0142z\u0119 nad przyja\u017ani\u0105 utoczy\u0142 wzmocnion\u0105.\nW obozie za\u015b Gruzin\nOdsiedzia\u0142 lat tuzin,\nLecz przecie\u017c go w ko\u0144cu zwolniono!\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nCi wszyscy o kt\u00f3rych tak d\u0142ugo tu mendz\u0119\nCo dzie\u0144 si\u0119 widuj\u0105 na forum OeNZet\nI skar\u017c\u0105 si\u0119 wzajem\nNa ludy i kraje,\nNie skar\u017c\u0105c si\u0119 jednak na n\u0119dz\u0119.\nBo maj\u0105 do siebie ju\u017c to kuluary\nGdzie nar\u00f3d z narodem si\u0119 chwyta za bary,\n\u017be nie o to chodzi,\nKto komu gdzie szkodzi,\nLecz o to \u2013 po ile dolary.\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nBy\u0142 Polak-patriota, co przy w\u00f3dki skrzynce\nZawiera\u0142 przyja\u017ani pakt z Ukrai\u0144cem.\nOd s\u0142owa do s\u0142owa\nDotarli do Lwowa\n\u015acieraj\u0105c si\u0119 jak dwa ody\u0144ce.\nGdy bi\u0107 si\u0119 sko\u0144czyli, trafili za kraty\nPodar\u0142szy w pami\u0119ci donios\u0142e traktaty:\nBo gdy przyjdzie czas \u2013\nWy nas, a my was!\nPo brzuchach! \u2013 i: budem rezaty!\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nAch gdyby\u017c narod\u00f3w na \u015bwiecie nie by\u0142o,\nJak nam by si\u0119 wtedy szcz\u0119\u015bliwie tu \u017cy\u0142o!\nDla dobra cz\u0142owieka, dla szcz\u0119\u015bcia ludzko\u015bci\nZ\u0142\u0105czonej w pot\u0119\u017cnym u\u015bcisku mi\u0142o\u015bci,\nA\u017c z trzaskiem p\u0119ka\u0142yby ko\u015bci.\n***\nBy\u0142 inny Serb kt\u00f3ry zwyk\u0142 w\u0142azi\u0107 na drzewo\nSk\u0105d patrze\u0107 z t\u0119sknot\u0105 m\u00f3g\u0142 na Sarajewo\nSnajpersk\u0105 lunet\u0105\nBo\u015bniackim kobietom\nPosy\u0142a\u0142 mi\u0142osny sw\u00f3j zew on\nPada\u0142y ra\u017cone poselstwem jak kaczki\nIslamskie i ortodoksyjne Bo\u015bniaczki\nA \u015bwiat wci\u0105\u017c wytyka\u0142\n\u017be \u015bmia\u0142o\u015b\u0107 Czetnika\nCharakter ma nazbyt junacki\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nOrmianin pokocha\u0142 smag\u0142ego Azera\nSwe serce jak dywan u st\u00f3p rozpo\u015bciera\u0142\nA\u017c najad\u0142 si\u0119 strachu\nBo \u017cy\u0142 w Karabachu\nWi\u0119c teraz nienawi\u015b\u0107 go z\u017cera\nCho\u0107 wierzy\u0142 w Chrystusa a Azer w proroka\nObydwu jednako poch\u0142on\u0105\u0142 apoka-\nLiptyczny wir sza\u0142u\nCo dywan na ca\u0142un\nZamienia co dnia w mgnieniu oka\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nPo latach roz\u0142\u0105ki zn\u00f3w jak Niemiec z Niemcem\nSakso\u0144czyk z Bawarem si\u0119 wzi\u0119li za r\u0119ce\nA ju\u017c s\u0142ycha\u0107 anse\n\u017be chudn\u0105 finanse\nW jedno\u015bci skleconej napr\u0119dce\nJest rada na trwogi ocalimy uni-\nFikacj\u0119 gdy ju\u017c nam nie grozi komunizm\nWskazali nam m\u0142odzi\nJak trzeba si\u0119 godzi\u0107\nWszystkiemu s\u0105 winni Rumuni\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nHiszpa\u0144ski Hidalgo Baskijk\u0119 ca\u0142owa\u0142\nBy wi\u0119cej co\u015b ich po\u0142\u0105czy\u0142o ni\u017c s\u0142owa\nNim ca\u0142kiem si\u0119 za\u0142ga\u0142\nZdmuchn\u0119\u0142a Hidalga\nNami\u0119tno\u015b\u0107 jej zbyt wybuchowa\n\u00d3w wyczyn w Hiszpanii nie zyska\u0142 poklasku\nNie b\u0119dzie ju\u017c odt\u0105d lito\u015bci dla Bask\u00f3w\nBo teraz dopiero\nZrozumia\u0142 Don Rero\nBy nie bra\u0107 Baskijek bez kasku\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nRaz do Osety\u0144ca rzek\u0142 Gruzin m\u00f3j umi-\n\u0141owany nie odchod\u017a bo b\u00f3l zadasz tu mi\nGdzie szumi nam morze\nB\u0142\u0119kitne w kolorze\nCho\u0107 czarne jak m\u00f3wi\u0105 w Suchumi\nOsetii syn na to gruzi\u0144skie gadanie\nJu\u017c got\u00f3w na mapie poprawki krwi\u0105 nanie\u015b\u0107\nRzek\u0142 zrzecz si\u0119 iluzji\nNie b\u0119d\u0119 \u017cy\u0142 w Gruzji\nCho\u0107 godzi\u0107 zn\u00f3w chc\u0105 nas Rosjanie\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nWi\u00f3d\u0142 Khoza z Zulusem dysputy w niedziel\u0119\nPrzed kt\u00f3rym z nich przysz\u0142o\u015b\u0107 \u015bwietlistsza si\u0119 \u015bciele\nRzek\u0142 Zulus kolego\nWierz w Buteleziego\nRzek\u0142 Khoza to ty wierz w Mandel\u0119\nPlemienn\u0105 nienawi\u015b\u0107 dyskusja wywlek\u0142a\nI krew z czarnych tors\u00f3w czerwona pociek\u0142a\nW czym mora\u0142 si\u0119 znajdzie\n\u017be i w apartheidzie\nMurzyn\u00f3w wci\u0105\u017c dola nielekka\nNarody, narody! Po diab\u0142a narody\nStoj\u0105ce na drodze do szcz\u0119\u015bcia i zgody?\nHistoria nam daje dobitne dowody:\nPragniecie pokoju? \u2013 Usu\u0144cie przeszkody \u2013\nNarody, narody, narody!\nBy\u0142 Polak co winem cz\u0119stowa\u0142 Litwina\n\u017be wynik\u0142 st\u0105d sp\u00f3r pewnie wina to wina\n\u015aciera\u0142y si\u0119 srogo\nI Orze\u0142 i Pogo\u0144\nW wyzwiskach panisko bo\u0107wina\nQuo vadis zapyta\u0142by strony Winicjusz\nPolaka z Litwinem nie \u0142\u0105czy dzi\u015b nic ju\u017c\nPatriota naciera\nBo Litwin si\u0119 spiera\n\u017be wieszcz nasz si\u0119 zwa\u0142 Mickiewiczius\n\u0141ad nowy na \u015bwiecie r\u00f3\u017cowi si\u0119 zorz\u0105\nNarody narody narody si\u0119 mno\u017c\u0105\n\u017be jeden za drugim za spraw\u0119 pokoju\nStr\u0105caj\u0105 kajdany powstaj\u0105 do boju\nNiepr\u0119dko si\u0119 chyba po\u0142o\u017c\u0105\n", "special_attrs": {}, "id": "257", "special": false}