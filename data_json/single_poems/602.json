{"name": "Trolle", "link": "https://www.kaczmarski.art.pl/tworczosc/wiersze/trolle/", "year": "13.5.1983", "text": "Wyszli\u015bmy na powierzchni\u0119 i brzask nas zaskoczy\u0142;\nJeden promyczek s\u0142o\u0144ca zamieni\u0142 nas w g\u0142azy,\nKrew sypie si\u0119 jak piasek, ch\u0142\u00f3d do serc si\u0119 wt\u0142oczy\u0142,\nMech por\u00f3s\u0142 oczodo\u0142y i do uszu w\u0142azi.\nWi\u0119c tkwimy jak pos\u0105gi wymar\u0142ych gatunk\u00f3w,\nBawi\u0105 si\u0119 mi\u0119dzy nami Elfy i Krasnale\nI \u017c\u0142obi\u0105 nasze cia\u0142a szarad\u0105 rysunk\u00f3w\nW ich naiwnym j\u0119zyku, co nie zna nas wcale.\nM\u00f3wi\u0105 Czarnoksi\u0119\u017cnicy, \u017ce \u015bwiat p\u0119k\u0142 na dwoje\nI jednym dane w s\u0142o\u0144cu \u017cy\u0107, a innym w mroku,\nSt\u0105d niechciana kamienno\u015b\u0107 i czczo\u015b\u0107 naszych roje\u0144\nNa pradawnym i cudzym oparta wyroku.\nAle my\u015bmy ju\u017c drgn\u0119li, tr\u0105 o siebie stawy,\nG\u0142os si\u0119 prawie dobywa z \u017cywych g\u0142\u0119bin ska\u0142y,\nStopy nasze zn\u00f3w czuj\u0105 wilgo\u0107 m\u0142odej trawy,\nZmys\u0142y zn\u00f3w odbieraj\u0105 to, co kiedy\u015b zna\u0142y!\nJeszcze dzie\u0144 a ruszymy, by krypt kruszy\u0107 wrota\nI uwalnia\u0107 spod ziemi Bog\u00f3w Ociemnia\u0142ych.\nDrugie s\u0142o\u0144ce pojawi si\u0119 w planet obrotach\nBy o\u017cywi\u0107 zastyg\u0142ych i ogrza\u0107 skostnia\u0142ych.\nJe\u015bli nie \u2013 zostaniemy jak pomniki mroku,\nJak nagrobne figury istot jeszcze \u017cywych.\nI nie b\u0119dzie na \u015bwiecie spokojnego roku.\nI nie b\u0119dzie na \u015bwiecie naprawd\u0119 szcz\u0119\u015bliwych.\n", "special_attrs": {}, "id": "602", "special": false}