{"name": "Pi\u0119\u0107 g\u0142os\u00f3w z kraju. Lament", "link": "https://www.kaczmarski.art.pl/tworczosc/wiersze/piec-glosow-z-kraju-lament/", "year": "20.10.1989", "text": "Tak dalej ju\u017c nie mo\u017ce by\u0107!\nCzym\u017ce ja biedna zawini\u0142am,\n\u017be mi si\u0119 nie chce \u017cy\u0107\nW kraju, o kt\u00f3ry walczy\u0142am.\nNaprawd\u0119 mam wszystkiego do\u015b\u0107.\nWalka o bu\u0142k\u0119 na \u015bniadanie\nI wszystko\u017cerna z\u0142o\u015b\u0107 \u2013\nA przecie\u017c prze\u017cy\u0142am Powstanie!\nPotem siedzia\u0142am na UB,\nModli\u0142am si\u0119, by szlag ich trafi\u0142,\nA teraz nawet nie\nMam si\u0142, \u017ceby doj\u015b\u0107 do parafii\u2026\nNie spe\u0142nia nam si\u0119 tutaj nic\nWtedy, gdy si\u0119 powinno spe\u0142ni\u0107!\nCzy warto po to tylko \u017cy\u0107,\n\u017beby si\u0119 o tym upewni\u0107.\n", "special_attrs": {}, "id": "431", "special": false}