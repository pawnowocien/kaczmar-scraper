{"name": "\u015awiadectwo", "link": "https://www.kaczmarski.art.pl/tworczosc/wiersze/swiadectwo/", "year": "25.5.1982", "text": "Jaja w kraju niewyj\u0119te \u2013\nSolidarno\u015b\u0107 da\u0142a cia\u0142a,\nSpawacz gra w bambuko z Glempem,\nPartia trzyma si\u0119 na pa\u0142ach.\nW dzie\u0144 handelek, czym podleci,\nZa to w nocy ostra bania \u2013\nPieni\u0105dz ta\u0144szy ju\u017c od \u015bmieci,\nMilion poszed\u0142 bez gadania.\nZOMO tanio si\u0119 sprzedaje,\nBuce t\u0119pe i uczynne,\nZa dwa Kr\u00f3le, czyli Cwaj\u0119,\nSami wioz\u0105 na melin\u0119.\nStarczy z okna si\u0119 wychyli\u0107,\nKrzykn\u0105\u0107: pokot ma pragnienie!\nA ju\u017c dwaj pod drzwiami byli\nZ odpowiednim obci\u0105\u017ceniem!\nKole\u017canki wychowane\nNie certol\u0105 si\u0119 na marne,\nDaj\u0105 ch\u0119tnie i na zmian\u0119 \u2013\nWszystkie bardzo solidarne!\nZdj\u0119cia w dupie przemyci\u0142em,\nPatrz: tu dym, tu gaz, tu glina.\nZgin\u0105\u0142 potem ten, co ty\u0142em,\nDosta\u0142 w brzuch ten, co si\u0119 zgina.\nA tu ca\u0142kiem kadr jak z Wajdy:\nCz\u0142owiek, sztandar, dymu chmury.\nBracie, ale by\u0142y rajdy!\nPotem pojecha\u0142em w g\u00f3ry.\nLu\u017ano w knajpach i na trasach\nI w \u201eKasprowym\u201d zn\u00f3w kultura.\nCho\u0107 raz w \u017cyciu wczasy \u2013 klasa,\nJak nie w Polsce, jak nie w g\u00f3rach!\nPaszport? Paszport mam wojenny,\nW\u0142asno\u015b\u0107 Pana Genera\u0142a.\nNawet ci nie podam ceny,\nPrzyjm, \u017ce si\u0119 mnie WRONA ba\u0142a.\nTam nie wracaj, grunt spalony,\nNie ma \u017cycia, stan krytyczny.\nS\u0142uchaj, czy na paszport WRONY\nDadz\u0105 azyl polityczny?\n", "special_attrs": {}, "id": "699", "special": false}