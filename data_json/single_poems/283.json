{"name": "Misja", "link": "https://www.kaczmarski.art.pl/tworczosc/wiersze/misja/", "year": "1978", "text": "Piosenkariatowi\nWarcz\u0105 b\u0119bny ludo\u017cerc\u00f3w na Wyspach Szcz\u0119\u015bliwych,\nIdziemy, misjonarze starych prawd, brzegiem oceanu.\nKto z nas pierwszy przyjmie rytualny rytm za sw\u00f3j?\nKto uzna w\u0142adz\u0119 oszala\u0142ych szaman\u00f3w?\nKadzie w\u00f3dki, t\u0142um, t\u0142um, \u0142omot, \u0142omot, \u0142omot\n(Jeste\u015bmy, jak si\u0119 zdaje, zupe\u0142nie bezbronni).\nOto spe\u0142niona przepowiednia nie przynosi chwa\u0142y \u2013\nOgie\u0144, krew ofiar, wieszcze nieprzytomni.\nB\u0119d\u0105 nas poi\u0107 dzikie kobiety o bezwzgl\u0119dnych cia\u0142ach,\n\u015amiej\u0105c si\u0119 z naszych md\u0142o\u015bci, strachu, zaklinania.\nPijani b\u0119dziemy krzycze\u0107, k\u0142ad\u0105c d\u0142onie pod pa\u0142ki bij\u0105cych w b\u0119bny,\nLecz \u2013 powiedzmy \u2013 z\u0142oty z\u0105b zatrze w ich pami\u0119ci najwi\u0119ksze kazania.\nZmusz\u0105 nas, by\u015bmy pierwsi pili \u017c\u00f3\u0142\u0107 zarzynanego je\u0144ca,\nB\u0119dziemy te\u017c spa\u0107 z \u017con\u0105 wodza, po czym m\u0119sko\u015b\u0107 zostanie nam odj\u0119ta.\nKa\u017cdy nasz ruch oka\u017ce si\u0119 s\u0142owem w zapadaj\u0105cym wyroku.\nGdy zapadnie zmrok, \u015bwi\u0119to naszej \u015bmierci b\u0119dzie rozpocz\u0119te.\nWzmo\u017ce si\u0119 huk, po czym b\u0142y\u015bnie \u015bwi\u0119te ostrze grotu,\nKt\u00f3rym wykroj\u0105 nam serca \u2013 po to na przyk\u0142ad, \u017ceby spad\u0142y deszcze\u2026\nGdyby nazajutrz spad\u0142y, by\u0142by pow\u00f3d jeszcze\nDo gorzkiego \u015bmiechu znad nieba pe\u0142nego \u0142omotu.\nWarcz\u0105 b\u0119bny ludo\u017cerc\u00f3w na Wyspach Szcz\u0119\u015bliwych,\nIdziemy, misjonarze starych prawd, brzegiem oceanu.\nKto z nas pierwszy przyjmie rytualny rytm za sw\u00f3j?\nKto uzna w\u0142adz\u0119 oszala\u0142ych szaman\u00f3w?\n", "special_attrs": {}, "id": "283", "special": false}