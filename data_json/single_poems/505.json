{"name": "Rak", "link": "https://www.kaczmarski.art.pl/tworczosc/wiersze/rak/", "year": "1985", "text": "Pe\u0142za\u0107 po dnie, o\u017cywia\u0107 b\u0142oto,\nM\u0105ci\u0107 przejrzysto\u015b\u0107 cichych w\u00f3d.\nJeste\u015b stworzony tylko po to \u2013\nNa ob\u0142\u0105kany mu\u0142u g\u0142\u00f3d.\nNie b\u0119dziesz mia\u0142 spokoju dot\u0105d\nA\u017c nie ustanie wszelki ruch.\nPotrafisz \u017cy\u0107 tylko martwot\u0105 \u2013\nSt\u0105d bezruch Tw\u00f3j \u2013 i nag\u0142y trucht.\nZgubi Ci\u0119 panika, wiesz o tym,\nLecz nie wiesz jak pokona\u0107 j\u0105.\nI na nic nie masz tak ochoty,\nJak na g\u0142\u0119biny czarny zi\u0105b.\nAle nie dane Ci otch\u0142anie\nAni przestrzenie dane Ci.\nDo ko\u0144ca b\u0119dziesz pe\u0142za\u0142 w szlamie,\nW grozie ka\u017cdego z przysz\u0142ych dni.\nPrzed wszystkim cofaj si\u0119 przezornie,\nNic nie jest tym, czym mia\u0142o by\u0107.\nGro\u017ane \u2013 co zdaje si\u0119 bezbronne,\nSi\u0142a si\u0119 umie w s\u0142abym skry\u0107.\nPrzyjaci\u00f3\u0142 nie masz, mie\u0107 nie b\u0119dziesz,\nZ wrog\u00f3w najgorszych \u2013 to Ty sam.\nNiebezpiecze\u0144stwa szukasz wsz\u0119dzie,\nTylko nie tam, gdzie jest \u2013 nie tam.\nStamt\u0105d te\u017c koniec Tw\u00f3j nadejdzie,\nNies\u0142awny jak dni Twoich bieg.\nI nikt Ci nie pomo\u017ce w biedzie,\nZ kt\u00f3r\u0105 na Ciebie czeka Brzeg.\nNie masz odwrotu: i\u015b\u0107 do przodu\nNie umiesz ani nie chcesz ju\u017c.\nNie przyjmiesz niczyjego s\u0105du,\nNie wierzysz w nie\u015bmiertelno\u015b\u0107 dusz.\nPancerz Ci\u0119 chroni i zabija,\nCzuj\u0105c go my\u015blisz \u2013 czuj\u0119 \u015bwiat.\nA \u015bwiat tymczasem Ci\u0119 omija;\nUbogi jest Tw\u00f3j sens i \u0142ad.\nStrze\u017c si\u0119 Wodnika, Panny strze\u017c si\u0119,\nRyby nie zrobi\u0105 krzywdy Ci.\nG\u0142os wod\u0105 si\u0119 daleko niesie,\nMilcz\u0105cy \u2013 zyska kilka dni.\nPorzu\u0107 skorup\u0119, wyjd\u017a\u017ce z siebie,\nPoczuj przez moment dr\u017cenie w\u00f3d.\nNieznan\u0105 barw\u0119 maj\u0105 g\u0142\u0119bie,\nA Ty znasz tylko m\u0119tny brud.\nKiedy ju\u017c znajdziesz si\u0119 we wrz\u0105tku\nNa mgnienie my\u015bli maj\u0105c czas \u2013\nTo powiesz sobie: \u201eOd pocz\u0105tku\nTak chcia\u0142bym po\u017cy\u0107 jeszcze raz!\u201d.\n", "special_attrs": {}, "id": "505", "special": false}