{"name": "Cud", "link": "https://www.kaczmarski.art.pl/tworczosc/wiersze/cud/", "year": "1977", "text": "Rzu\u0107cie och\u0142apy g\u0142odnym psom\nNa pewno zn\u00f3w pogryz\u0105 si\u0119\nPijakom lejcie ile chc\u0105\nNa pewno padn\u0105 byle gdzie\nZiarno w pos\u0142uszny sypcie grunt\nNa pewno wzejdzie bujny k\u0142os\nI nim wybuchnie m\u0119drc\u00f3w bunt\nNiech im wypchany b\u0142yszczy trzos\nBy za mi\u0142o\u015bci\u0105 zamkn\u0105\u0107 drzwi\nKochankom dajcie byle strych\nPoetom dach z betonu\nBy nie spojrza\u0142 w niebo \u017caden z nich\nRzucili mi\u0119so mi\u0119dzy psy\nLecz \u017caden nie obna\u017cy\u0142 k\u0142\u00f3w\nPijakom dali w\u00f3dki w br\u00f3d\nPi\u0107 odm\u00f3wili \u2013 szkoda s\u0142\u00f3w\nRzucono ziarno \u2013 mija czas\nNie wschodzi spodziewany plon\nB\u0142ysn\u0119li m\u0119drcom z\u0142otem \u0142ask\nNie milknie buntu m\u0105dry dzwon\nZamkn\u0119li za mi\u0142o\u015bci\u0105 drzwi\nMur przenikn\u0119\u0142a w pierwsz\u0105 noc\nPod betonowym niebem dni\nPoeci z ziemi czerpi\u0105 moc\nNie b\u0119dzie tak jak chcecie wy\nStra\u017cnicy wywalonych bram\nDzi\u015b z nieba wolno\u015b\u0107 spad\u0142a mi\nCo z ni\u0105 uczyni\u0107 mam?\n", "special_attrs": {}, "id": "103", "special": false}