{"name": "W\u0142\u00f3cz\u0119dzy", "link": "https://www.kaczmarski.art.pl/tworczosc/wiersze/wloczedzy/", "year": "18.12.1991", "text": "Wchodzimy z twarzami zdrowymi od mrozu,\nSiadamy przy ogniu ta\u0144cz\u0105cym z rado\u015bci,\n\u015acieramy z nadgarstk\u00f3w odciski powroz\u00f3w,\nWo\u0142amy o wino i chleb, i t\u0142usto\u015bci,\nSpod \u015bcian patrz\u0105 na nas w milczeniu miejscowi\nNapi\u0119ci, na wszystko gotowi.\nWch\u0142aniamy \u0142apczywie wielkimi k\u0119sami,\n\u0141ykamy alkohol a\u017c warczy nam w grdykach,\nBekniemy czasami, pierdniemy czasami,\nA\u017c z \u0142aw w ciep\u0142o wzbija si\u0119 wo\u0144 w\u0119drownika\nI p\u0142ynie pod \u015bciany miejscowych jak r\u0119ka\nCo m\u00f3wi \u2013 przesta\u0144cie si\u0119 l\u0119ka\u0107.\n\u015apiewamy piosenki o drodze i pracy,\nO braku pieni\u0119dzy i braku mi\u0142o\u015bci,\nPodnosz\u0105 si\u0119 ze snu miejscowi pijacy,\nS\u0142uchaj\u0105 oczami rozumnej przesz\u0142o\u015bci,\nKto\u015b wstanie, podejdzie, zapyta \u2013 kto my?\n\u2013 My dzieci wolno\u015bci, bezdomne my psy.\nPrzysi\u0105d\u0105 si\u0119 stawia\u0107 i pyta\u0107 nie\u015bmia\u0142o\nGdzie dobrze, gdzie lepiej, a gdzie pieni\u0105dz ro\u015bnie?\nI pl\u0105cz\u0105 si\u0119 cienie pod nisk\u0105 powa\u0142\u0105\nI coraz jest cia\u015bniej i duszniej, i g\u0142o\u015bniej,\nBo oto w\u0142\u00f3cz\u0119dzy z przesz\u0142o\u015bci\u0105 sw\u0105 mroczn\u0105\nDla ludu si\u0119 staj\u0105 wyroczni\u0105.\nM\u00f3wimy o wojnach w dalekich krainach,\nZmy\u015blamy bogactwa zdobyte, stracone,\nS\u0142uchaj\u0105 jak mszy, dolewaj\u0105 nam wina,\nI dziewki przysi\u0105d\u0105 si\u0119 te\u017c, o\u015bmielone,\nDo ognia dorzuci przebieg\u0142y gospodarz:\nNoc d\u0142uga korzy\u015bci mu doda.\nRozgrzani, snujemy niezwyk\u0142\u0105 opowie\u015b\u0107\nZazdroszcz\u0105c im tego, \u017ce tacy ciekawi,\nCho\u0107 maj\u0105, co ka\u017cdy tak chcia\u0142by mie\u0107 cz\u0142owiek,\nA za \u2013 byle co \u2013 ju\u017c gotowi zastawi\u0107\nBy w\u0142\u00f3czy\u0107 si\u0119, szuka\u0107 i b\u0142\u0105dzi\u0107 jak my\nI \u017cy\u0107 bez p\u00f3r roku, bez nocy i dni.\nPijemy i ka\u017cdy ju\u017c ma co\u015b na oku \u2013\nTen nocleg w piekarni, ten pann\u0119 piersiast\u0105,\n\u015awit znajdzie nas znowu za miastem na stoku,\nGdzie nikt tak naprawd\u0119 nic nie ma na w\u0142asno\u015b\u0107,\nA wam pozostanie piosenka i sny:\n\u201eMy dzieci wolno\u015bci, bezdomne my psy\u2026\u201d\n", "special_attrs": {}, "id": "668", "special": false}