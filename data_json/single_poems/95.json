{"name": "Ci wszyscy ludzie", "link": "https://www.kaczmarski.art.pl/tworczosc/wiersze/ci-wszyscy-ludzie/", "year": "26.5.1989", "text": "Ci wszyscy ludzie, kt\u00f3rzy poszli precz\nZ naszego \u017cycia,\nZ naszego \u017cycia,\nTo tak\u017ce nasza rzecz, nie tylko ich to rzecz,\nTo stawka winy nie do przebicia.\nCi wszyscy ludzie, kt\u00f3rych kaza\u0142 min\u0105\u0107\nNasz po\u015bpiech nag\u0142y,\nNasz po\u015bpiech nag\u0142y\nNieodwracalnie z pami\u0119ci naszej gin\u0105\nI ca\u0142ych \u015bwiat\u00f3w kszta\u0142t odchodzi w diab\u0142y.\nCi wszyscy ludzie, kt\u00f3rych nie ma ju\u017c\n(Nas dla nich nie ma te\u017c,\nNas dla nich nie ma)\nWiedz\u0105, \u017ce nawet nie wiemy gdzie ich gr\u00f3b,\n\u017be oni dla nas to tylko rozm\u00f3w temat.\nCi wszyscy ludzie, kt\u00f3rzy wok\u00f3\u0142 nas\nZawsze \u2013 nie tacy,\nZawsze \u2013 nie tacy,\nNiegodni rozm\u00f3w i niegodni \u0142ask \u2013\nS\u0105, \u017cyj\u0105, b\u0142\u0105dz\u0105, wi\u0119c nie maj\u0105 racji.\nCi wszyscy ludzie, czyli wszyscy \u2013 my\nMy pomini\u0119ci,\nMy pochowani,\n\u017byjemy, jak pozwalali\u015bmy \u017cy\u0107\nNiepami\u0119tanym,\nNiewys\u0142uchanym.\n", "special_attrs": {}, "id": "95", "special": false}