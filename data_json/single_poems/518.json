{"name": "Rondo, czyli piosenka o kacu-gigancie", "link": "https://www.kaczmarski.art.pl/tworczosc/wiersze/rondo-czyli-piosenka-o-kacu-gigancie/", "year": "1988", "text": "Tydzie\u0144 z hakiem dobrze by\u0142o mi na \u015bwiecie\nBo od rana do wieczora pi\u0142em w\u015bciekle\nA\u017c mnie \u015bci\u0119\u0142o z n\u00f3g na amen tu\u017c przy mecie\nI poj\u0105\u0142em ca\u0142y dr\u017c\u0105c \u017ce jestem w piekle\nW miejscu stan\u0105\u0142 czas i l\u0119k ogarn\u0105\u0142 dusz\u0119\nZa ca\u0142ego \u017cycia winy wieczn\u0105 m\u0119k\u0105\nBy unikn\u0105\u0107 jej wiedzia\u0142em wypi\u0107 musz\u0119\nAle jak na z\u0142o\u015b\u0107 nie by\u0142o nic pod r\u0119k\u0105\nWszyscy krewni i znajomi stali wok\u00f3\u0142\nPochylali swoje wsp\u00f3\u0142czuj\u0105ce g\u0142owy\nPowtarzaj\u0105c na okr\u0105g\u0142o tylko spok\u00f3j\nNic ci si\u0119 nie stanie przecie\u017c jeste\u015b zdrowy\nPotem przyszed\u0142 lekarz razem z t\u0142umem go\u015bci\nKa\u017cdy z nich ze sob\u0105 przyni\u00f3s\u0142 flaszk\u0119 w\u00f3dki\nI \u015bpiewali \u017ce za siedem dni rado\u015bci\nCa\u0142\u0105 wieczno\u015b\u0107 b\u0119d\u0119 troski mia\u0142 i smutki\nI s\u0142ysza\u0142em jak bawili si\u0119 do rana\nJak wznosili tu\u017c za \u015bcian\u0105 moje zdrowie\nKiedy czu\u0142em jak sufitu twarz pijana\nDrwi\u0105co patrzy na mnie spod przymkni\u0119tych powiek\nCzas nie mija\u0142 ale trwa\u0142 z uporem czasu\nKt\u00f3ry dobrze wie \u017ce czasu ma w nadmiarze\nMin\u0105\u0142 wiek nim my\u015bl zrodzi\u0142a si\u0119 z ha\u0142asu\nBy pogr\u0105\u017cy\u0107 w jeszcze wi\u0119kszym mnie koszmarze\nTrzysta lat my\u015bla\u0142em o tym co zrobi\u0142em\nTrzysta czego mi si\u0119 zrobi\u0107 nie uda\u0142o\nTrzecie trzysta si\u0119 zbiera\u0142em na wysi\u0142ek\n\u017beby sprawdzi\u0107 czy mnie s\u0142ucha w\u0142asne cia\u0142o\nKiedy wsta\u0142em puste by\u0142o moje piek\u0142o\n\u015aladu go\u015bci uczt i wrzawy ju\u017c nie s\u0142ycha\u0107\nTysi\u0105c lat min\u0119\u0142o w ko\u0144cu jak si\u0119 rzek\u0142o\nWi\u0119c najwy\u017cszy czas wyskoczy\u0107 na kielicha\nTydzie\u0144 z hakiem dobrze by\u0142o mi na \u015bwiecie\nBo od rana do wieczora pi\u0142em w\u015bciekle\nA\u017c mnie \u015bci\u0119\u0142o z n\u00f3g na amen tu\u017c przy mecie\nI poj\u0105\u0142em ca\u0142y dr\u017c\u0105c \u017ce jestem w piekle\n", "special_attrs": {}, "id": "518", "special": false}