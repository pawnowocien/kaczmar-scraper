{"name": "Lament zomowca", "link": "https://www.kaczmarski.art.pl/tworczosc/wiersze/lament-zomowca/", "year": "26.8.1988", "text": "Siedem lat pracuj\u0119 ci\u0119\u017cko na kawa\u0142ek chleba,\nJe\u017cd\u017c\u0119 po zawszonym kraju od miasta do miasta.\nCzy mnie kto zapyta\u0142 kiedy, czego mi potrzeba?\nAlbo czy nie marz\u0119 o czym\u015b, kiedy w tarcz\u0119 trzaskam?\nStoj\u0119 przed zamkni\u0119t\u0105 bram\u0105, wdycham py\u0142 w\u0119glowy,\nKa\u017c\u0105 ruszy\u0107 do ataku \u2013 mo\u017ce mi si\u0119 dosta\u0107.\nOd nadu\u017cywania gaz\u00f3w mam sta\u0142y b\u00f3l g\u0142owy \u2013\nCzy pomy\u015bli kto, by czasem o mnie si\u0119 zatroska\u0107?\nSyna mi w przedszkolu wszystkie dzieci szykanuj\u0105\nI od \u017con g\u00f3rnik\u00f3w lepiej mi si\u0119 trzyma\u0107 z dala.\nBo w tym kraju \u2013 ten bohater, komu mord\u0119 skuj\u0105,\nA mnie tylko Kiszczak mo\u017ce raz na rok wychwala.\nNie daj Bo\u017ce co\u015b si\u0119 zmieni, partia si\u0119 dogada\nZ tymi, kt\u00f3rym raz ju\u017c dobrze przy\u0142o\u017cy\u0142em w zimie.\nOni b\u0119d\u0105 za patriot\u00f3w, a mnie wstyd i biada,\nBo oka\u017ce si\u0119, \u017ce znowu ja wszystkiemu winien.\nRaz ju\u017c wszystkich mieli w r\u0119ku \u2013 to ich wypu\u015bcili.\nNie rozumiem, chyba w ramach walki z bezrobociem.\nNo bo jakby ich trzymali, co by\u015bmy robili?\nNieszcz\u0119\u015bliwy jest zomowiec, sam \u2013 jak ko\u0142ek w p\u0142ocie.\nDo\u015b\u0107. Za du\u017co ju\u017c tych my\u015bli, niechby by\u0142 ju\u017c rozkaz!\nJak pozwol\u0105 bi\u0107 tych leni, dusze z nich wytrz\u0119s\u0119!\nTylko czemu na prowincji? Oto moja troska!\nGdybym w Gda\u0144sku by\u0142 \u2013 przynajmniej widzia\u0142bym Wa\u0142\u0119s\u0119!\n", "special_attrs": {}, "id": "245", "special": false}