{"name": "Odmiennych mow\u0105, wiar\u0105, obyczajem\u2026", "link": "https://www.kaczmarski.art.pl/tworczosc/wiersze/odmiennych-mowa-wiara-obyczajem/", "year": "20.9.1993", "text": "Odmiennych mow\u0105, wiar\u0105, obyczajem\nNa jednej drodze z\u0142\u0105czy\u0142y rozstaje.\nW \u015bwietle tych gwiazd, co w\u0119drowcom si\u0119 jarz\u0105,\nMogli\u015bmy w\u0142asnym przygl\u0105da\u0107 si\u0119 twarzom.\nPatrze\u0107 na stopy, d\u0142onie i kostury,\nI dusze w workach z \u017cywej, ludzkiej sk\u00f3ry.\nPrzy nocnych ogniach odpoczywa\u0142 poch\u00f3d \u2013\nTam poznawali\u015bmy siebie po trochu.\nDziwny to widok by\u0142 w b\u0142yskach p\u0142omieni \u2013\nTacy niepe\u0142ni, tacy zniekszta\u0142ceni:\nRysy s\u0142abo\u015bci w grymasach si\u0142aczy,\nMaski uciechy na skurczach rozpaczy.\nW \u017arenicach czujno\u015b\u0107 od zmierzchu do \u015bwitu,\nNa podor\u0119dziu bro\u0144 k\u0142amstwa i sprytu.\nDo tego sznury, sztylety i pa\u0142ki,\nL\u0119kliwe gro\u017aby, naiwne przechwa\u0142ki.\nKrew, kt\u00f3\u017c wie czyja, przyschni\u0119ta do d\u0142oni,\nNogi ucieczce sk\u0142onne i pogoni.\nDusze, jak zbite psy na w\u0105t\u0142ej smyczy,\nWywar w\u015bciek\u0142o\u015bci, krzywdy i goryczy.\nAle wraz z brzaskiem dalej szli\u015bmy razem,\nNiewys\u0142owionym budzeni nakazem.\nSilniejsi nawet s\u0142abszych podpierali,\nBy wszyscy doszli, gdzie doj\u015b\u0107 zamierzali.\nD\u0142ugo to trwa\u0142o i zw\u0105tpi\u0142o wielu,\nAle\u015bmy wreszcie dotarli do celu.\nCzeka\u0142 nas widok najzwyklejszy w \u015bwiecie:\nStajenka, \u017c\u0142obek, ojciec, matka, dzieci\u0119.\nCud w tym by\u0142 tylko, \u017ce na widok onych \u2013\nKa\u017cdy si\u0119 poczu\u0142 \u2013 niedocz\u0142owieczony\nW tym, \u017ce odchodzi\u0142 przej\u0119ty t\u0119sknot\u0105.\nI tylko o to chodzi\u0142o.\nTylko o to.\n", "special_attrs": {}, "id": "379", "special": false}