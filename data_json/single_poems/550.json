{"name": "Somosierra", "link": "https://www.kaczmarski.art.pl/tworczosc/wiersze/somosierra/", "year": "1980", "text": "(wg obrazu P. Micha\u0142owskiego)\nPod pr\u0105d w\u0105wozem w twarz ognistym wiatrom\nPo ko\u0144skie brzuchy w nurt p\u0142yn\u0105cej lawy\nPrze szwole\u017cer\u00f3w \u0142atwopalny szwadron\nGard\u0142a armatnie kolanami d\u0142awi\u0107\nW mokry mrok topi g\u0142owy szwole\u017cer\u00f3w\nDeszcz gliny ziemi i rozbitej ska\u0142y\nCi co polegn\u0105 \u2013 p\u00f3jd\u0105 w bohatery\nCi co prze\u017cyj\u0105 \u2013 p\u00f3jd\u0105 w genera\u0142y\nPotem twarz z ognia jeszcze nieobesch\u0142\u0105\nB\u0119d\u0105 musieli w szczere gi\u0105\u0107 u\u015bmiechy\nZ oczu wymaza\u0107 swoj\u0105 hard\u0105 przesz\u0142o\u015b\u0107\nUszy nastawi\u0107 na szept\u00f3w oddechy\nZwyci\u0119skie piersi obci\u0105\u017c\u0105 ordery\nI wst\u0119gi sp\u0142yn\u0105 z ramion sytych chwa\u0142y\nCi co polegli \u2013 id\u0105 w bohatery\nCi co prze\u017cyli \u2013 id\u0105 w genera\u0142y\nPotem za\u015b czy\u015bci w paradnych mundurach\nGalopem w w\u0105w\u00f3z wielkiej polityki\nGdzie w deszczu z\u0142ota i kadzide\u0142 chmurach\nPi\u00f3ra miast armat pa\u0144stw krzy\u017cuj\u0105 szyki\nI tylko paru nie minie pokuta\nW mrowisku l\u0119kiem karmionych koterii\nNie\u015b\u0107 b\u0119d\u0105 ci\u0119\u017car wytrz\u0105\u015bni\u0119tej z buta\nGrudki zaschni\u0119tej gliny Somosierry\nAle twarz z ognia jeszcze nieobesch\u0142\u0105\nB\u0119d\u0105 musieli w szczere gi\u0105\u0107 u\u015bmiechy\nZ oczu wymaza\u0107 swoj\u0105 hard\u0105 przesz\u0142o\u015b\u0107\nUszy nastawi\u0107 na szept\u00f3w oddechy\nNie ten umiera co w\u0142a\u015bnie umiera\nLecz ten co \u017cyj\u0105c w martwej kroczy chwale\nWi\u0119c ci co polegli \u2013 poszli w bohatery\nCi co prze\u017cyli \u2013 musz\u0105 walczy\u0107 dalej\n", "special_attrs": {}, "id": "550", "special": false}