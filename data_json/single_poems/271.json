{"name": "M/S \u201eMaria Konopnicka\u201d", "link": "https://www.kaczmarski.art.pl/tworczosc/wiersze/ms-maria-konopnicka/", "year": "1985", "text": "Bogdanowi \u017burkowi\nWyka\u0144czali\u015bmy jednostk\u0119\nPlan si\u0119 wali\u0142 \u2013 liczy\u0142 czas.\nA tych paru pracowa\u0142o tam \u2013 na dnie.\nWtem si\u0119 ogniem zaj\u0105\u0142 mostek,\nEwakuowali nas,\nA od tamtych na dnie odwr\u00f3cili si\u0119!\nOkr\u0119t p\u0142onie! \u2013 krzycz\u0105 \u2013 plan!\nTrzeba gasi\u0107, co si\u0119 da!\nMy \u2013 po jeszcze \u017cywych \u2013 dalej, kad\u0142ub ci\u0105\u0107!\nWtedy wojsko zawezwali\nI ratowa\u0107 zakazali \u2013\nKula w \u0142eb, kto zechce w r\u0119k\u0119 palnik wzi\u0105\u0107!\nI s\u0142yszeli\u015bmy, jak m\u0142oty o stal wal\u0105\nCoraz wolniej, jakby z czasem zwleka\u0142 czas.\nOni bij\u0105 tam na alarm,\n\u017be si\u0119 \u017cywym ogniem pal\u0105!\nMy stoimy i nie robi nic \u2013 nikt z nas.\nI ucich\u0142o to ich bicie\nD\u0142ugo zanim po\u017car zgas\u0142.\nMilcza\u0142 statek ocalony, wojsko, my.\nAle premie za prze\u017cycie\nWyfasowa\u0142 ka\u017cdy z nas\nI urlopu strachowego po dwa dni.\nZwodowali\u015bmy jednostk\u0119\nI o burt\u0119 szampan prys\u0142.\nZaspawanych na dnie wieczny gr\u00f3b w\u015br\u00f3d braw.\nW chor\u0105giewkach nowy mostek,\nFlag bia\u0142o-czerwony b\u0142ysk \u2013\nP\u0142y\u0144 po morzach\u2026 imi\u0119 polskiej floty s\u0142aw!\nI s\u0142yszymy wci\u0105\u017c, jak m\u0142oty o stal wal\u0105\nCoraz wolniej, jakby z czasem zwleka\u0142 czas.\nOni bij\u0105 tam na alarm,\n\u017be si\u0119 \u017cywym ogniem pal\u0105!\nMy stoimy i nie robi nic \u2013 nikt z nas.\n", "special_attrs": {}, "id": "271", "special": false}