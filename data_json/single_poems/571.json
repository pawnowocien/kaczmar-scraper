{"name": "Str\u0105canie anio\u0142\u00f3w", "link": "https://www.kaczmarski.art.pl/tworczosc/wiersze/stracanie-aniolow/", "year": "1980", "text": "Ch\u00f3ry \u015bpiewa\u0142y ch\u00f3ry \u015bpiewa\u0142y ch\u00f3ry \u015bpiewa\u0142y milcza\u0142 g\u0142os\nKt\u00f3ry powinien wszystko wyja\u015bni\u0107\nSz\u0142y t\u0142umy bia\u0142e sz\u0142y t\u0142umy bia\u0142e\nNad umown\u0105 kraw\u0119d\u017a przepa\u015bci\nNad umown\u0105 kraw\u0119d\u017a przepa\u015bci\nNad umown\u0105 kraw\u0119d\u017a przepa\u015bci\nTam stali oni tam stali oni tam stali oni i sta\u0142 on\nSkrzyd\u0142a im \u015bcierp\u0142y w d\u0142ugiej niewoli\nA wok\u00f3\u0142 skroni a wok\u00f3\u0142 skroni\nNie maj\u0105 ju\u017c aureoli\nNie maj\u0105 ju\u017c aureoli\nNie maj\u0105 ju\u017c aureoli\nUdowodniono udowodniono udowodniono wszystkim bunt\nI wszyscy dzisiaj b\u0119d\u0105 str\u0105ceni\nW twarzach znajomych w twarzach znajomych\nNie blask niebia\u0144ski si\u0119 mieni\nNie blask niebia\u0144ski si\u0119 mieni\nNie blask niebia\u0144ski si\u0119 mieni\nNiekt\u00f3rzy dumnie niekt\u00f3rzy dumnie niekt\u00f3rzy dumnie pr\u0119\u017c\u0105 kark\nGdy w d\u00f3\u0142 ich miecz ognisty spycha\nT\u0142umacz\u0105 w t\u0142umie t\u0142umacz\u0105 w t\u0142umie:\nNie duma to lecz pycha\nNie duma to lecz pycha\nNie duma to lecz pycha\nNiekt\u00f3rzy p\u0142acz\u0105 niekt\u00f3rzy p\u0142acz\u0105 niekt\u00f3rzy p\u0142acz\u0105 krzycz\u0105 w g\u0142os\nIch wrzask zag\u0142usza ch\u00f3r anielski\nNiekt\u00f3rzy skacz\u0105 niekt\u00f3rzy skacz\u0105\nChc\u0105 by\u0107 przekl\u0119ci pierwsi\nChc\u0105 by\u0107 przekl\u0119ci pierwsi\nChc\u0105 by\u0107 przekl\u0119ci pierwsi\nOstatni spadnie ostatni spadnie ostatni spadnie pierwszy z nich\nCzerniej\u0105c w locie po koron\u0119\nPo nim zostanie po nim zostanie\nBiel t\u0142umu g\u0142os st\u0142umiony\nBiel t\u0142umu g\u0142os st\u0142umiony\nBiel t\u0142umu g\u0142os st\u0142umiony\nWi\u0119c egzekucja wi\u0119c egzekucja wi\u0119c egzekucja dokonana\nAnio\u0142 szatanem nazwie brata\nNa chwa\u0142\u0119 Pana na chwa\u0142\u0119 Pana\nNa chwa\u0142\u0119 Pana na chwa\u0142\u0119 Pana\nI wieczn\u0105 rozpacz \u015bwiata\nI wieczn\u0105 rozpacz \u015bwiata\nI wieczn\u0105 rozpacz \u015bwiata\n", "special_attrs": {}, "id": "571", "special": false}