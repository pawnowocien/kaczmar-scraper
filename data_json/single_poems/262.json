{"name": "List mi\u0142osny", "link": "https://www.kaczmarski.art.pl/tworczosc/wiersze/list-milosny/", "year": "21.4.2003", "text": "(wg obrazu Vermeera)\nUdzia\u0142 bior\u0105:\nPani\n S\u0142u\u017c\u0105ca\nTo scena w br\u0105zach i \u017c\u00f3\u0142cieniach,\n W uko\u015bnym \u015bwietle, bardzo ostrym,\n W powietrzu, niby nurt strumienia \u2013\n Gdzie w przejrzysto\u015bciach \u2013 wodorosty\u2026\nP \u2013 Co tu robisz z tym koszem nie upranej bielizny?\nS \u2013 To najlepsza kryj\u00f3wka na list od m\u0119\u017cczyzny.\nOto on, proszem Paniom! Gruby, wonny, nie powiem\u2026\nP \u2013 Wolne \u017carty, figlaro! Co ci \u0142azi po g\u0142owie?\nChyba widzisz, \u017ce w\u0142a\u015bnie \u0107wicz\u0119 gamy na lutni?\nS \u2013 Ech, ci \u0107wiczom, co t\u0119skniom, albo kt\u00f3rzy som smutni!\nP \u2013 Smutna? Ja? Ja st\u0119skniona? Patrzcie mi, jaka wr\u00f3\u017cka!\nS \u2013 A kto nie jad\u0142 \u015bniadania? A kto nie chcia\u0142 wsta\u0107 z \u0142\u00f3\u017cka?\nKto tu si\u0119 od tygodni wci\u0105\u017c wpatruje w obrazek,\nGdzie si\u0119 z falom mocujom muskularni \u017ceglarze?\nPan nasz raczej nie \u017ceglarz. Pan nasz groszem grosz p\u0142odzi.\nJego zysk \u2013 nasze \u0142zy, \u017ce na morzach som m\u0142odzi\u2026\nNiech sie Pani nie krempi, niech kopert\u0119 otworzy!\nP \u2013 A gdzie Pan?\nS \u2013 Tam, gdzie zwykle. Od \u015bwitania w kantorze!\nP \u2013 Ale\u017c mi si\u0119 trafi\u0142a powiernica uniesie\u0144!\nKosz z bielizn\u0105 w salonie, mokre szmaty na krze\u015ble!\nKto tu jest zakochany? W drzwiach chodaki i miot\u0142a,\nNie trzepane dywany paj\u0119czyna oplot\u0142a,\nA i pi\u0142a\u015b co\u015b, czuj\u0119! Pana d\u017cin?\nS \u2013 Tylko krzyne\u2026\nP \u2013 Tak! Karafka pu\u015bciutka! I nietkni\u0119ty kominek!\nS \u2013 Ba, w kominku \u017car jeszcze\u2026 i niezgorzej si\u0119 \u017carzy,\nA\u017c si\u0119 Pani rumieni\u2026 z \u017carem Pani do twarzy;\nTylko lwa \u017cem przemy\u0142a, tego co tu rze\u017abiony,\nLew \u2013 kochanka przedstawia, z m\u0119\u017ca raczej ju\u017c chomik!\nI co winien ten gryzo\u0144, \u017ce lwa nie przypomina?\nI \u017ce Pani jest lwica \u2013 te\u017c nie jego to wina!\nNiech tak Pani nie patrzy i koperte otworzy!\nP \u2013 A gdzie Pan?\nS \u2013 Przecie m\u00f3wie, \u017ce w kantorze grosz mno\u017cy!\nP \u2013 Nie otworz\u0119, a\u017c powiesz, czy znasz serca zgryzoty?\nS \u2013 Pani! Na co mnie mi\u0142o\u015b\u0107? Ma\u0142o ja mam roboty?\nSk\u0105d mam wiedzie\u0107 czy kocham i czy on ma sie ku mnie\nKiedy ci\u0119giem \u017cegluje, a i pisa\u0107 \u2013 nie umie?\nA tak z Pani mi\u0142o\u015bci moja mi\u0142o\u015b\u0107 po\u017cyje\nI jak Pani list czyta \u2013 to i mnie serce bije\u2026\nCzas ucieka! Niech Pani prze\u0142amuje piecz\u0119cie,\nNim z kantorka Pan wr\u00f3ci \u2013 b\u0119dziem mia\u0142y zaj\u0119cie\u2026\nWszystko to w br\u0105zach i \u017c\u00f3\u0142cieniach,\nW uko\u015bnym \u015bwietle, bardzo ostrym,\nW powietrzu, niby nurt strumienia \u2013\nGdzie w przejrzysto\u015bciach \u2013 wodorosty\u2026\n", "special_attrs": {}, "id": "262", "special": false}