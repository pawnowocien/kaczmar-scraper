{"name": "O po\u017cytkach z pewnej rasy", "link": "https://www.kaczmarski.art.pl/tworczosc/wiersze/o-pozytkach-z-pewnej-rasy/", "year": "maj 2003", "text": "Ninie\nOd pewnego majowego wtorku\nJestem specem od tak zwanych York\u00f3w.\nC\u00f3rka w sklepie w p\u0142acz, \u017ce TU i TERAZ\nDosta\u0107 w\u0142a\u015bnie ma Yorkshire Terriera!\nZrazu dostrzec nie mog\u0142em potworka\n(Bo niewielkie s\u0105 rozmiary Yorka),\nA\u017c ujrza\u0142em w ko\u0144cu k\u0142aczk\u00f3w k\u0142\u0119bek,\nKiedy mi na palcu zawis\u0142 z\u0119bem.\nA polega na tym \u00f3w psi bajer,\n\u017be naprawd\u0119 pochodzi z Yorkshire,\nNiewidoczny, pogodny z natury,\nZje cokolwiek (poluj\u0105c na szczury).\nW zwi\u0105zku z tym, \u017ce kosztowa\u0142 niewiele,\nBy\u0142 zazwyczaj biednych przyjacielem.\nW rzeczy samej \u2013 rezolutna mordka\nSama sk\u0142ania, by by\u0107 kumplem Yorka.\nTyle \u017ce w dzisiejszych, ci\u0119\u017ckich czasach\nPsi to odpowiednik ananasa.\nJu\u017c nie liczy si\u0119 bez Rodowodu,\nSzczurem te\u017c nie zaspokoi g\u0142odu,\nMa w dodatku w\u0142osy zamiast sier\u015bci,\nKt\u00f3re trzeba my\u0107, naciera\u0107, pie\u015bci\u0107,\nRozczesywa\u0107, kondyszjonerowa\u0107,\nA\u017c si\u0119 nie wie \u2013 gdzie ogon, gdzie g\u0142owa.\nS\u0142owem: taki to typ Szczuro\u0142apa,\nCo ma si\u0142\u0119 w czuprynie, nie w \u0142apach;\nNiby Samson \u2013 jak nas ucz\u0105 dzieje \u2013\nT\u0105 czupryn\u0105 wygrywa turnieje.\nI dopiero wtedy taki Yorek\nWart jest sumy wydanej w \u00f3w wtorek.\n", "special_attrs": {}, "id": "361", "special": false}