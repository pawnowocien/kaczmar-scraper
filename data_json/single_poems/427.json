{"name": "Piosenka poga\u0144ska", "link": "https://www.kaczmarski.art.pl/tworczosc/wiersze/piosenka-poganska/", "year": "27.5.1988", "text": "Dwa Idole \u2013 B\u00f3g i Dialog\nW wotach czarnych i czerwonych\nWsp\u00f3lnie dziel\u0105 si\u0119 ofiar\u0105\nWiernych, karnych i bezbronnych.\nWiara w Boga nie jest kwesti\u0105\nRacjonalnych uzasadnie\u0144.\nWiara w Dialog to konieczno\u015b\u0107\nKiedy wyj\u015b\u0107 nie wida\u0107 \u017cadnych.\nAle droga jest do Boga!\nJest i droga do Dialogu,\nJe\u015bli mi\u0119kkich kolan w nogach\nJeszcze starczy dla narodu.\nTylko kl\u0119cze\u0107 trzeba godnie,\nTrzeba kark nadstawia\u0107 z wiar\u0105,\n\u017be si\u0119 w ko\u0144cu niezawodnie\nUlituj\u0105 \u2013 B\u00f3g i Dialog.\nSto pi\u0119\u0107dziesi\u0105t lat ju\u017c temu\nDyktowa\u0142a rozpacz, trwoga\nS\u0142owa bliskie niejednemu:\n\u201eZemsta! \u2013 Cho\u0107by mimo Boga!\u201d\nPod Idolem \u2013 dzi\u015b \u2013 Dialogu\nInne has\u0142o gromko brzmi:\nDialog ma \u015bmiertelnych wrog\u00f3w,\nChcesz dialogu \u2013 utocz krwi!\nWykrwawionych \u2013 jak s\u0105g polan\nRzuc\u0105 na ofiarny stos\nI nie b\u0119dzie komu z kolan\nWsta\u0107, by walczy\u0107 o sw\u00f3j los.\nMog\u0105 z wami dwa Idole\nZrobi\u0107 wszystko \u2013 B\u00f3g i Dialog.\nJe\u015bli wasze r\u0119ce w por\u0119\nIch nie zwal\u0105.\n", "special_attrs": {}, "id": "427", "special": false}