{"name": "Starzy ludzie w autobusie", "link": "https://www.kaczmarski.art.pl/tworczosc/wiersze/starzy-ludzie-w-autobusie/", "year": "1976", "text": "My, starzy ludzie w autobusie\nNie powinni\u015bmy je\u017adzi\u0107 nim\nLecz nie wybiera ten kto musi\nKto wybra\u0107 nie ma w czym\nMiejsca ju\u017c dawno s\u0105 zaj\u0119te\nZosta\u0142o tyle \u017ceby sta\u0107\nI czeka\u0107 a\u017c w uliczki kr\u0119te\nAutobus zacznie gna\u0107\nDoko\u0142a obce plecy tkwi\u0105\nI wszyscy patrz\u0105 gdzie\u015b nad nami\nPodczas gdy nasze r\u0119ce dr\u017c\u0105\nWci\u0105\u017c si\u0119 mijaj\u0105c z uchwytami!\nSzarpn\u0105\u0142! Tracimy r\u00f3wnowag\u0119\nWspieramy si\u0119 na byle kim\nKto cofa si\u0119 jak przed zniewag\u0105\nI patrzy wzrokiem z\u0142ym\nA my przeprosi\u0107 przybra\u0107 pozy\nJu\u017c nie jeste\u015bmy w stanie bo\n\u0179renice nasze pe\u0142ne grozy\nW kierowc\u0119 wbite s\u0105\nKierowca o nas ani dba\nWpatrzony w drogi swojej znaki\nTo przyhamuje to zn\u00f3w gna\nNa swym fotelu tkwi\u0105c okrakiem\nA nam dost\u0119pu brak do okien\nA nam dost\u0119pu brak do drzwi\nA ka\u017cdy staje do nas bokiem\nI w duchu z niedo\u0142\u0119stwa drwi\nI na w\u0142a\u015bciwym wyj\u015b\u0107 przystanku\nNigdy nie by\u0142o dane nam\nW panice lgn\u0105c do drzwi bez klamki\nPatrzymy \u2013 to nie tam!\nZe skarg\u0105 do kierowcy zn\u00f3w\nA\u017c kto\u015b nie przerwie narzekania\nNapis wskazuj\u0105c nam bez s\u0142\u00f3w\n\u017be z Nim rozmawia\u0107 si\u0119 zabrania!\nLub pasa\u017cer\u00f3w ch\u00f3r nas zd\u0142awi\nI dobrotliwie skarci nas\nDwie mo\u017cliwo\u015b\u0107 nam zostawi:\nP\u0119tl\u0119 \u2013 lub do zajezdni zjazd!\n", "special_attrs": {}, "id": "562", "special": false}