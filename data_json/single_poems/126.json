{"name": "Dom \u2013 szkic", "link": "https://www.kaczmarski.art.pl/tworczosc/wiersze/dom-szkic/", "year": "-", "text": "To jest dom, jakich nie ma nawet w bajkach dla dzieci,\ngdy co wiecz\u00f3r cumuje przy miedzianym jeziorze.\nNoc\u0105 bierze wichur\u0119 w \u017cagiel dachu i leci\nbez busoli i steru w rozgwie\u017cd\u017cone przestworze.\nRazem z nim lec\u0105 nasze oswojone zwierz\u0119ta,\nkufry wspomnie\u0144 i marze\u0144, leci sie\u0107 pe\u0142na sn\u00f3w;\nDom jest ark\u0105 ogromn\u0105, kt\u00f3ra wszystko pami\u0119ta\ni, co niedoko\u0144czone, ka\u017ce prze\u017cy\u0107 nam zn\u00f3w.\nTy si\u0119 boisz tych prze\u017cy\u0107, ja z nich \u017cyj\u0119 poniek\u0105d,\nstarczy miejsca i dla nas, i dla zjaw, i upior\u00f3w;\nWraz napal\u0119 w kominie, niech w p\u0142omieniach si\u0119 piek\u0105,\nA ty suk\u0119 uspok\u00f3j, zaraz zacznie si\u0119 por\u00f3d.\nOgie\u0144 trzaska i syczy, kre\u015bli freski na \u015bcianie,\nW g\u00f3rze \u017cagiel \u0142opocze \u2013 pierwsze pi\u0119tro i strych \u2013\nTam trzepocz\u0105 w rozpaczy kawki wiatrem schwytane\nI z komina wyci\u0105ga\u0107 trzeba wci\u0105\u017c kt\u00f3r\u0105\u015b z nich.\nC\u00f3rki si\u0119 domagaj\u0105 niepodzielnej uwagi,\n\u201eMamu\u015b, ja jestem g\u0142odna\u201d, \u201eMamu\u015b, gdzie moja szczotka?\u201d\n\u017b\u00f3\u0142w si\u0119 w kuchni odnalaz\u0142, \u0142eb wyci\u0105gn\u0105\u0142 sw\u00f3j nagi,\nw\u0119sz\u0105c, gdzie na posadzce li\u015b\u0107 sa\u0142aty napotka\u0107.\nPo salonie si\u0119 turla czarnoskrzyd\u0142y fortepian \u2013\ngruba ciotka w \u017ca\u0142obie, lecz na szpilkach, jak skry;\nnut wyp\u0142asza ptaszyska i fotele zaczepia:\n-dalej, ta\u0144czy\u0107, jak wszyscy! Dalej, szale\u0107, jak my!\n", "special_attrs": {}, "id": "126", "special": false}