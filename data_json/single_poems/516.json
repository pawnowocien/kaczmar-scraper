{"name": "Romans historiozoficzno-erotyczny o princessie Doni i parobku Ditku ze wstawk\u0105 etnograficzn\u0105", "link": "https://www.kaczmarski.art.pl/tworczosc/wiersze/romans-historiozoficzno-erotyczny-o-princessie-doni-i-parobku-ditku-ze-wstawka-etnograficzna/", "year": "24.8.1998", "text": "Princessa Donia, krwi b\u0142\u0119kitnej jak sam b\u0142\u0119kit\nCo na kopu\u0142ach cerkwi t\u0142em dla z\u0142otych gwiazd,\nOd dziecka mia\u0142a ca\u0142y \u015bwiat w zasi\u0119gu r\u0119ki\nI preceptor\u00f3w zagranicznych te\u017c w sam raz.\nJej tatu\u015b je\u017adzi\u0142 w tajnych misjach do Pary\u017ca\nSk\u0105d r\u0119kawiczek i pachnide\u0142 s\u0142a\u0142 jej w br\u00f3d,\nCzym swej wierno\u015bci Matce Rosji nie ubli\u017ca\u0142,\nBo wzorem Lwa To\u0142stoja kocha\u0142 prosty lud.\nParyski at\u0142as cudnie l\u015bni\u0142 na smuk\u0142ych d\u0142oniach\nGdy malowa\u0142a akwarel\u0105 sielskie b\u0142onia\nPrincessa Donia.\nParobek Ditko (pochodzenie podejrzane \u2013\nPrzynajmniej twierdzi\u0142 tak prowincjonalny pop)\nWygania\u0142 g\u0119si na pastwisko w bo\u017cy ranek\nI raczej nie my\u0142 si\u0119, bo prosty by\u0142 ze\u0144 ch\u0142op.\nNie umia\u0142 pisa\u0107 ani czyta\u0107, bo i po co,\nNie przeszkadza\u0142o to nikomu ani mu\nI tylko gniot\u0105c paznokciami pluskwy noc\u0105\nZ pami\u0119ci to i owo nuci\u0107 zwyk\u0142 do snu.\nTak pod\u015bpiewywa\u0142, goni\u0142 pluskwy, pachnia\u0142 brzydko,\nZagapia\u0142 w chmury si\u0119 i g\u0119si goni\u0142 witk\u0105\nParobek Ditko.\nJak si\u0119 spotkali \u2013 cham i kwiat arystokracji \u2013\nTo jedna z tych niewyja\u015bnionych nigdy spraw.\nZapewne ksi\u0105\u017c\u0119 bawi\u0142 zn\u00f3w na delegacji,\nA c\u00f3rka z p\u0119dzlem w d\u0142oni kwit\u0142a po\u015br\u00f3d traw.\nDitko si\u0119 zbli\u017cy\u0142, \u017ceby zajrze\u0107 jej w obrazek\n(Najpierw poczu\u0142a, nim dostrzeg\u0142a na tle p\u00f3l)\nI zgrabnym noskiem pow\u015bci\u0105gn\u0119\u0142a sw\u0105 odraz\u0119 \u2013\nWszak tatu\u015b m\u00f3wi\u0142 jej by kocha\u0107 ziemi s\u00f3l.\nNieszcz\u0119sny speszy\u0142 si\u0119, bo my\u015bla\u0142 niezbyt szybko,\nWi\u0119c jej za\u015bpiewa\u0142 \u2013 tak jak umia\u0142 \u2013 z lekk\u0105 chrypk\u0105\nParobek Ditko:\nKaza\u0142a meni maty\nZ ch\u0142opcami pohulaty\nPohulaj sobi Doniu\nJa tobi ne boroniu\nA ja sobi hulaju\nJak rybka po Dunaju\nJak rybka z okuncami\nJa moloda z ch\u0142opcamy\nNad skutkiem pie\u015bni niech zaszumi\u0105 traw grzywacze,\nW\u015br\u00f3d kt\u00f3rych b\u0142yska ju\u017c bez r\u0119kawiczki \u2013 d\u0142o\u0144.\nDo\u015b\u0107, \u017ce si\u0119 d\u0142ugo nios\u0142a z wiatrem w dal przeznacze\u0144\nParyskich perfum i rubachy Ditka wo\u0144.\nNie pot\u0119piajcie zbyt pochopnie p\u0142ochej Doni,\nTo z obcych nauk wszak wynik\u0142o ca\u0142e z\u0142o!\nZ zachodnich m\u0119drk\u00f3w \u017caden jej nie u\u015bwiadomi\u0142,\n\u017be imi\u0119 Ditko znaczy Diabe\u0142 \u2013 tylko to!\nNie \u017ca\u0142owa\u0142a tej niewiedzy \u2013 ot, ironia!\nWdychaj\u0105c Ditki wo\u0144 siarczyst\u0105 jak amoniak\nDiablessa Donia\u2026\nGdy wysz\u0142a na jaw mezaliansu konsekwencja\nA Ditko znikn\u0105\u0142 \u2013 w ko\u0144cu to diabelski fach \u2013\nWzi\u0105\u0142 do Pary\u017ca c\u00f3rk\u0119 Jego Ekscelencja\nGdzie pozostawi\u0142 j\u0105 z jej grzechem i we \u0142zach.\nRozkwit\u0142a wkr\u00f3tce nad Sekwan\u0105 jak piwonia,\n\u015apiewaj\u0105c w kabaretach, popijaj\u0105c koniak\nZha\u0144biona Donia\u2026\nKaza\u0142a meni maty\nZ ch\u0142opcami pohulaty\nPohulaj sobi Doniu\nJa tobi ne boroniu\nA ja sobi hulaju\nJak rybka po Dunaju\nJak rybka z okuncami\nJa moloda z ch\u0142opcamy\nA\u017c min\u0105\u0142 czas b\u0142\u0119kitnokrwistych darmozjad\u00f3w\nI stepem pomkn\u0105\u0142 r\u0105czo ca\u0142kiem inny \u015bpiew,\nW zawiei dziej\u00f3w tatu\u015b Doni znik\u0142 bez \u015bladu,\nBo przyszli tacy, co czerwon\u0105 mieli krew.\nPrzyszli po\u0142o\u017cy\u0107 kres przes\u0105dom i podzia\u0142om,\nParyskim woniom, akwarelom, itd\u2026\nSnad\u017a si\u0119 musia\u0142o w\u0142a\u015bnie sta\u0107 to, co si\u0119 sta\u0142o,\nA co si\u0119 sta\u0142o, to ju\u017c ka\u017cdy dobrze wie.\nZ ukryt\u0105 w pasie z nabojami r\u0119kawiczk\u0105\nSzed\u0142 przeciw cerkwiom, mezaliansom i zabytkom\nKomisarz Ditko.\nZmienia\u0142y rzeki bieg i stepy pustynnia\u0142y,\nSt\u00f3p milionowe \u015blady zasypywa\u0142 py\u0142,\nStawa\u0142o ha\u0144b\u0105 si\u0119, co by\u0142o \u017ar\u00f3d\u0142em chwa\u0142y\nI ci na czele \u2013 odpadali nagle w ty\u0142.\nA w Moulin Rouge \u015bpiewa\u0142a wci\u0105\u017c Princessa Donia\n\u017beby mia\u0142 za co ssa\u0107 ostrygi Ditka syn;\nW samotne noce rozmy\u015bla\u0142a z twarz\u0105 w d\u0142oniach\nCo te\u017c z jej diab\u0142em zrobi\u0107 m\u00f3g\u0142 Czerwony M\u0142yn\u2026\nI nagle zjawi\u0142 si\u0119 \u2013 jak nagle kiedy\u015b znikn\u0105\u0142\nSterany bies \u2013 ze srebrn\u0105 na policzku nitk\u0105,\nI z ni\u0105 za\u015bpiewa\u0142 \u2013 tak jak umia\u0142 \u2013 z lekk\u0105 chrypk\u0105\nEmigrant Ditko\u2026\nKaza\u0142a meni maty\nZ ch\u0142opcami pohulaty\nPohulaj sobi Doniu\nJa tobi ne boroniu\nA ja sobi hulaju\nJak rybka po Dunaju\nJak rybka z okuncami\nJa moloda z ch\u0142opcamy\n", "special_attrs": {}, "id": "516", "special": false}