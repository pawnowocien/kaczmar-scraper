{"name": "Kosmopolak. Pary\u017c II", "link": "https://www.kaczmarski.art.pl/tworczosc/wiersze/kosmopolak-paryz-ii/", "year": "1983", "text": "Cierpkie wino pogr\u0105\u017ca ciernie cierpie\u0144 w sw\u0105 czerwie\u0144,\nPatrz\u0105 pilnie Francuzi na Polak\u00f3w przez szk\u0142o,\nCzy ich trunek od my\u015bli mrocznych wreszcie oderwie,\nCzy zatopi w Utopii i poci\u0105gnie na dno.\nZ oczu dziewcz\u0105t ciekawo\u015b\u0107 po\u0142yskuje bezwiednie \u2013\nL\u015bni\u0105 \u017arenice Colette, p\u0142onie wzrok Natalie.\nOne tutaj nie znaj\u0105 wszak poj\u0119cia tragedii,\nKiedy nie ma wyboru albo ka\u017cdy jest z\u0142y.\nWi\u0119c si\u0119 splata w powietrzu nitka polsko-francuska,\nCo z polityk\u0105 ma\u0142o ma wsp\u00f3lnego lub nic.\nMy\u015blisz \u2013 wojna! Coletka za to \u015bliczne ma usta\u2026\nMy\u015blisz \u2013 walka! Natalka za to ruda jak rydz\u2026\nKogo gorszy frywolna ta dygresja paryska,\nNiech pami\u0119ta, \u017ce zawsze \u2013 w chwilach ci\u0119\u017ckich \u2013 jak ta\nNie ma to jak osoba wsp\u00f3\u0142czuj\u0105ca i bliska,\nKt\u00f3ra si\u0142\u0119, nadziej\u0119, pewno\u015b\u0107 siebie ci da.\nNie przypadkiem od dni tych w trzy niespe\u0142na kwarta\u0142y,\nGdy ulice miast pe\u0142ne jeszcze czo\u0142g\u00f3w i dzia\u0142 \u2013\nZ braku pieluch \u2013 pod siebie noworodki sika\u0142y\nI wy\u017c demograficzny w Polsce faktem si\u0119 sta\u0142.\nKosmopolak pomy\u015bla\u0142, \u017ce w ten spos\u00f3b natura\nSama broni si\u0119, kiedy kto\u015b zadaje jej gwa\u0142t.\nWojsko grozi Syberi\u0105 i transportem za Ural,\nA tymczasem dojrzewa nowy \u017cycia ju\u017c kszta\u0142t.\nA Cwaniaczek pomy\u015bla\u0142 o francuskich papierach,\nKt\u00f3re zwi\u0105zek z Francuzk\u0105 umo\u017cliwi mu w mig.\nKiedy\u017c o nie si\u0119 stara\u0107, je\u015bli w\u0142a\u015bnie nie teraz,\nGdy si\u0119 za bohatera w oczach jest Natalie?\nA Patriota pomy\u015bla\u0142, \u017ce to dobrze dla Sprawy,\nJe\u015bli zwi\u0105zek idei zwi\u0105zkiem wzmocni si\u0119 cia\u0142.\nNar\u00f3d polski tym przecie\u017c ju\u017c od dawna si\u0119 ws\u0142awi\u0142,\n\u017be wydawa\u0142 na \u015bwiat wojownik\u00f3w na schwa\u0142.\nNie wiem, co si\u0119 zdarzy\u0142o jeszcze tego wieczora,\nAle rano \u2013 niewie\u015bcie dusze Kraj zdoby\u0142 trzy!\nZ czego, pr\u00f3cz prostych wniosk\u00f3w, mo\u017cna wysnu\u0107 i mora\u0142,\n\u017be cierpienie twe \u2013 komu\u015b mo\u017ce szcz\u0119\u015bcia da\u0107 \u0142zy\u2026\nPo francusku ich co dzie\u0144 przera\u017caj\u0105 i strasz\u0105\nDoniesienia znad Wis\u0142y, echa cierpie\u0144 i walk.\nMy\u015bl si\u0119 my\u015bli \u2013 jak bi\u0107 si\u0119, to za Nasz\u0105 i Wasz\u0105!\nPole bitwy jest wsz\u0119dzie! To jest wojna, nie bal!\nDo patrioty milutka zg\u0142asza si\u0119 starowinka,\nZ przedwojennych snad\u017a jeszcze wywodz\u0105ca si\u0119 dam:\n\u2013 Ja niewiele ju\u017c mog\u0119, lecz oddaj\u0119 wam synka,\nZrobi, co mu ka\u017cecie. My\u015bl\u0119 \u2013 przyda si\u0119 wam!\nSynek \u2013 dwa metry wzrostu, w\u0119z\u0142y mi\u0119\u015bni i bu\u017aka\n\u0141agodnego jagni\u0119cia, co wpatruje si\u0119 w dal,\nSw\u0105 gotowo\u015b\u0107 potwierdza cichym \u2013 dobrze, mamu\u015bka \u2013\nWi\u0119c ju\u017c zosta\u0142 Mamu\u015bk\u0105, chocia\u017c zwa\u0142 si\u0119 Pascal.\nMia\u0142 Mamu\u015bka pomys\u0142y spe\u0142niaj\u0105ce si\u0119 w czynie,\nWrz\u0105c\u0105 krew anarchisty i energii mia\u0142 pud.\nJu\u017c na wiec komunist\u00f3w wpu\u015bci\u0142 raz \u017cyw\u0105 \u015bwini\u0119\nW generalskie insygnia przystroiwszy j\u0105 wprz\u00f3d.\nDumn\u0105 nazw\u0119 paryskiej stacji metra \u201eStalingrad\u201d\nBladym \u015bwitem zaklei\u0142 najwa\u017cniejsz\u0105 z nazw \u2013 \u201eGda\u0144sk\u201d.\nSztandar \u201eSolidarno\u015bci\u201d Londyn, Madryt i Rzym zna\u0142,\nBo chor\u0105\u017cy Mamu\u015bka wiesza\u0142 go w ka\u017cdym z pa\u0144stw.\nTo Mamu\u015bka Patriocie rzek\u0142, by jecha\u0142 do Stan\u00f3w,\nBo tam wi\u0119cej dla Sprawy mo\u017cna zrobi\u0107 ni\u017c tu.\nTu, we Francji \u2013 powiedzia\u0142 \u2013 nie nauczysz baran\u00f3w\nBy u\u017cy\u0142y swych rog\u00f3w rozmi\u0119kczonych od snu.\nLecz Patriota, w obawie, \u017ce utraci Coletk\u0119,\nCo mu w sprawach ojczyzny pomaga\u0142a co si\u0142 \u2013\nMy\u015bl t\u0119 wpoi\u0142 w Cwaniaczka, co na Stany mia\u0142 ch\u0119tk\u0119\nZw\u0142aszcza, \u017ce o zamiarach wielkich na przysz\u0142o\u015b\u0107 \u015bni\u0142.\nKosmopolak za\u015b ruszy\u0142 na sw\u00f3j podb\u00f3j Europy\nPrzekonany, \u017ce \u017ar\u00f3d\u0142a wszelkich szcz\u0119\u015b\u0107 drzemi\u0105 w niej.\nTak, za spraw\u0105 Mamu\u015bki, rozdzieli\u0142y si\u0119 tropy,\nPrzez co z trzech emigrant\u00f3w \u2013 ludzie stali si\u0119 trzej.\n", "special_attrs": {}, "id": "220", "special": false}