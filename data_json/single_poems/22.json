{"name": "Axolotl", "link": "https://www.kaczmarski.art.pl/tworczosc/wiersze/axolotl/", "year": "5.4.2003", "text": "Tak, mam co\u015b w sobie z Cortazara,\nco\u015b z niemowl\u0119cia, co\u015b ze starca,\nmleczn\u0105 biel tkanki, krwi amarant,\not \u2013 p\u00f3\u0142 cz\u0142owieka, p\u00f3\u0142 \u2013 padalca.\nW jednej istocie larwa, mumia,\nmieszkaniec g\u0142\u0119bin, badacz mielizn,\nkt\u00f3rego g\u0142ow\u0119 \u0142ys\u0105, dumn\u0105\nwie\u0144czy pi\u00f3ropusz krwistych skrzeli.\nAztecki \u2013 ptasi i jaszczurzy,\ntroch\u0119 nikczemny, troch\u0119 \u015bwi\u0119ty,\njak lud, o kt\u00f3rym \u015bwiadcz\u0105 gruzy\npiramid d\u017cungl\u0105 poro\u015bni\u0119tych.\n\u017bre was ciekawo\u015b\u0107 i odraza:\n\u2013 Taki cz\u0142owieczy, cho\u0107 niedu\u017cy,\nnijaki, jak na okaz p\u0142aza\u2026\n\u2013 Wszyscy\u015bmy p\u0142azy w gwiazd ka\u0142u\u017cy.\nKrok w ty\u0142 w gonitwie ewolucji\nznaczonej \u015blepym wszak wysi\u0142kiem \u2013\nzamiast si\u0119 dr\u0119czy\u0107 bytem ludzkim\nwpe\u0142z\u0142em w odm\u0119t\u00f3w \u0142ono chy\u0142kiem.\nTu \u2013 Kontemplator Pr\u0105d\u00f3w, Sternik\n(kompas od nosa do ogona) \u2013\njestem w zasadzie wszystko\u017cerny,\nniesk\u0142onny wskutek postu skona\u0107;\nbez ko\u0144ca umiem trwa\u0107 w bezruchu\nwsparty \u0142apkami na otch\u0142aniach\npodobny do mitycznych duch\u00f3w,\nbez kt\u00f3rych niewart sen \u2013 pos\u0142ania.\nKarmi mnie Wielki Akwarysta,\nkt\u00f3ry wszelak\u0105 ma padlin\u0119;\notacza mnie T\u0119czowy Kryszta\u0142\u2026\nI nie wiem tylko \u2013\nczemu gin\u0119.\n", "special_attrs": {}, "id": "22", "special": false}