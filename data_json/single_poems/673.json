{"name": "Zabi\u0107 kota", "link": "https://www.kaczmarski.art.pl/tworczosc/wiersze/zabic-kota/", "year": "5.2.1995", "text": "Kota schwytali\u015bmy w k\u0105cie \u015bmietnika\n\u0141eb mu wcisn\u0105\u0142em w mokr\u0105 grud\u0119 \u017cwiru\nDziesi\u0119cioletni m\u00f3j przyjaciel \u015awirus\nWstrzymuj\u0105c oddech \u2013 u\u017cy\u0142 scyzoryka.\nZwierzak si\u0119 szarpa\u0142, krew wsi\u0105ka\u0142a w \u017cwir,\nFruwa\u0142a w k\u0142akach wystraszona sier\u015b\u0107.\nRozwar\u0142a si\u0119 pod ostrzem kocia pier\u015b\nW \u0142ysiny p\u0142uc i \u015bliski kiszek wir.\nWiotcza\u0142 pod d\u0142oni\u0105 protest \u017cywych si\u0142\n\u0141omota\u0142 w sercu zachwycony l\u0119k,\nA\u017c o \u017cywotach kota dziewi\u0119ciu przes\u0105d p\u0119k\u0142\nW cynobry nerw\u00f3w i b\u0142\u0119kity \u017cy\u0142.\nTakie wspomnienie ni\u0107 pami\u0119ci mota.\n\u015awirus chirurgiem zosta\u0142, znanym w kraju\nI wie, gdzie \u017cycia ko\u0144czy si\u0119 istota;\nJa pisz\u0119 wiersze o \u015bmierci Rodzaju\u2026\nWiele zawdzi\u0119cza ludzko\u015b\u0107 m\u0119ce kota.\n", "special_attrs": {}, "id": "673", "special": false}