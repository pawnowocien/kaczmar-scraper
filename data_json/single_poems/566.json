{"name": "Sta\u0144czyk", "link": "https://www.kaczmarski.art.pl/tworczosc/wiersze/stanczyk/", "year": "1980", "text": "(wg obrazu J. Matejki)\nDzi\u015b bal na zamku kr\u00f3lowej Bony\nWytruto myszy zwieszono lampiony\nI op\u0142acono \u015bpiewak\u00f3w\nCzuj\u0119 jak blednie moja twarz b\u0142aze\u0144ska\nW\u0142a\u015bniem przeczyta\u0142 o stracie Smole\u0144ska\nAle gdzie Smole\u0144sk gdzie Krak\u00f3w\nWiadomo\u015b\u0107 pewna podpisy piecz\u0119cie\nAle kr\u00f3lowa skrzywi si\u0119 z niech\u0119ci\u0105\nRachunki bardziej j\u0105 troszcz\u0105\nZaplatam palce nieskore do gest\u00f3w\nBo samych wodz\u00f3w jest tu ze czterdziestu\nNa balu dobrze ich goszcz\u0105\nGdybym poci\u0105ga\u0142 sznury wielkich dzwon\u00f3w\nTo bym z nich doby\u0142 najwy\u017cszego tonu\nI bi\u0142bym bi\u0142bym na trwog\u0119\nA dzwoneczkami na b\u0142aze\u0144skiej czapce\nSw\u00f3j kaduceusz maj\u0105c za doradc\u0119\nKog\u00f3\u017c przestrzec ja mog\u0119\nSta\u0144czyk \u2013 wo\u0142aj\u0105 \u2013 dajcie tu Sta\u0144czyka\nJu\u017c im nie starcza uczta i muzyka\nChc\u0105 jeszcze po\u015bmia\u0107 si\u0119 z g\u0142upca\nNie jestem dobrym b\u0142aznem na te czasy\nLecz w\u015br\u00f3d jedwabnych i z\u0142otych kutas\u00f3w\nNa m\u0105dro\u015b\u0107 znajd\u017acie mi kupca\nLecz \u017cadna m\u0105dro\u015b\u0107 nie zast\u0105pi przeczu\u0107\nKt\u00f3re s\u0105 przy mnie dzisiaj jak co wiecz\u00f3r\nCho\u0107by grano najg\u0142o\u015bniej\nSiedz\u0119 bez ruchu jak wyzbyty mowy\nCzemu wi\u0119c nagle wok\u00f3\u0142 mojej g\u0142owy\nDzwoneczki dzwoni\u0105 \u017ca\u0142o\u015bnie\nTo ta kobieta w\u0142adzy wci\u0105\u017c niesyta\nPisma podmienia raport\u00f3w nie czyta\nTajne prowadzi uk\u0142ady\nM\u00f3wcie \u017ce m\u0105dra \u017ce wielkiego rodu\n\u017be wschodem rz\u0105dzi\u0107 ma r\u0119ka zachodu\nA ja nie cierpi\u0119 tej baby!\n", "special_attrs": {}, "id": "566", "special": false}