{"name": "Pi\u0119\u0107 g\u0142os\u00f3w z kraju. Bieszczady", "link": "https://www.kaczmarski.art.pl/tworczosc/wiersze/piec-glosow-z-kraju-bieszczady/", "year": "20.10.1989", "text": "Co ty tam robisz jeszcze na Zachodzie,\nCzy ci\u0119 tam forsa trzyma, czy uk\u0142ady?\nPrzyjed\u017a i mojej zawierz raz metodzie:\nJa \u2013 zawsze, gdy jest jaki\u015b ruch w narodzie \u2013\nWyje\u017cd\u017cam w Bieszczady.\nM\u00f3wi\u0105, \u017ce Polska o g\u0142odzie i ch\u0142odzie \u2013\nNo c\u00f3\u017c, na g\u0142\u00f3d i ch\u0142\u00f3d nie znajdziesz rady,\nLecz po co t\u0142uszcz ma sp\u0142ywa\u0107 nam po brodzie,\nGdy mo\u017cna \u017cy\u0107 o owocach i o wodzie\nJad\u0105c w Bieszczady.\nTam niespodzianki ci\u0119 czekaj\u0105 co dzie\u0144,\nGdy w po\u0142oniny wyruszasz na zwiady,\nA potem patrzysz o s\u0142o\u0144ca zachodzie,\nSiad\u0142szy na drzewa przewalonej k\u0142odzie,\nJak \u017cyj\u0105 Bieszczady.\nPrzyje\u017cd\u017caj zaraz, je\u015bli\u015b jest na chodzie.\nRzu\u0107 polityk\u0119, panny i ballady.\nTutaj jesieni\u0105 \u2013 jak w rajskim ogrodzie:\nOpr\u00f3cz istnienia \u2013 nic ci\u0119 nie obchodzi.\nPrzyje\u017cd\u017caj w Bieszczady.\n", "special_attrs": {}, "id": "430", "special": false}