{"name": "Listy do redakcji", "link": "https://www.kaczmarski.art.pl/tworczosc/wiersze/listy-do-redakcji/", "year": "1.2.1985", "text": "Pani W. z Elbl\u0105ga prosi by nie by\u0142o kary \u015bmierci.\nNie zas\u0142u\u017cy\u0142 wszak Piotrowski, \u017ceby si\u0119 na stryczku kr\u0119ci\u0107.\nKsi\u0105dz by\u0142 niepohamowany, zion\u0105\u0142 jadem nienawi\u015bci,\nWi\u0119c si\u0119 porwa\u0107 da\u0142 agentom, by za \u015bmia\u0142y czyn zawi\u015bli.\nN.N. z M\u0142awy przypomina o potrzebie tolerancji.\nRaz ju\u017c byli oskar\u017ceni o morderstwo milicjanci.\nS\u0105d na szcz\u0119\u015bcie uniewinni\u0142, nar\u00f3d si\u0119 podejrze\u0144 wyzby\u0142,\nLecz \u2013 moralne \u2013 kto naprawi wyrz\u0105dzone obu krzywdy?\nP. z Kalisza si\u0119 oburza, \u017ce nikt winnych nie ukarze\nZa to, \u017ce ksi\u0119dzu i ch\u0142opcu stawia ciemny lud o\u0142tarze.\nW\u0142adza jest zbyt dobroduszna, wroga wa\u017cy sobie lekce,\nA jest nie do pogodzenia z komunizmem \u015bredniowiecze!\nJ. Weteran z krakowskiego proponuje patriotycznie\nBy o\u0107wiczy\u0107 krn\u0105brn\u0105 m\u0142odzie\u017c albo s\u0142a\u0107 do prac fizycznych.\nJestem Polak i katolik, w polityk\u0119 si\u0119 nie mieszam,\nAle trzeba broni\u0107 Polski, bo jej grozi Czwarta Rzesza!\nU. \u2013 nazwisko wszystkim znane, regularnie niby zegar\nM\u00f3wi, \u017ce za polski zam\u0119t jest odpowiedzialny Reagan.\n\u017be ciemnoty i pija\u0144stwa, narkomanii oraz zbrodni\nMaj\u0105 ponie\u015b\u0107 konsekwencje najemnicy K\u00f3\u0142 Zachodnich.\nA., B., C., D., E., F., G., H. s\u0105 za os\u0105dzeniem Lecha,\nI., J., K., L., M., N., O., P. rozprawiliby si\u0119 z ch\u0142opem,\nR., S., T., U., W., X., Y. wiedz\u0105, \u017ce jest winny \u017bydek,\nZa\u015b Z., \u0179., \u017b., oraz reszta w Polsce przez przypadek mieszka.\nTacy oni s\u0105 tam \u2013 nisko; \u017ali, nikczemni, brudni, podli,\nA On przecie\u017c, mimo wszystko, w\u0142a\u015bnie za nich zwyk\u0142 si\u0119 modli\u0107.\nZa tych skrytych w bramy cieniu, w krwi i pocie podczas akcji\nI za tych, co bezimiennie pisz\u0105 \u2013 listy do redakcji.\nOn poniesie na ramieniu t\u0119 wo\u0142ow\u0105 sk\u00f3r\u0119 grzech\u00f3w\nI j\u0105 z\u0142o\u017cy u st\u00f3p Pana\nBez u\u015bmiechu.\n", "special_attrs": {}, "id": "265", "special": false}