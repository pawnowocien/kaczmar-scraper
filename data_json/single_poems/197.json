{"name": "Karmaniola", "link": "https://www.kaczmarski.art.pl/tworczosc/wiersze/karmaniola/", "year": "1981", "text": "Ile w\u015bciek\u0142o\u015bci trwoga w was zajad\u0142a\nPotrafi ci\u0105gle z ludzkiej doby\u0107 mowy.\nA wszak Bastylia wcale nie upad\u0142a\nI nikt kr\u00f3lewskiej nie za\u017c\u0105da\u0142 g\u0142owy.\nLud wszystko zna \u2013 ja\u0142mu\u017cn\u0119, post i ch\u0142ost\u0119\nI w wasze oczy spojrzy bez zmru\u017cenia.\nA nikt nie mierzy latar\u0144 ludzkim wzrostem,\nNa szafotach rosn\u0105 krzy\u017ce przebaczenia.\nLecz wy widzicie d\u00f3\u0142 kopany w piachu\nI sztandar, kt\u00f3ry p\u0142ynie ponad trony.\nNienawi\u015b\u0107 dzieckiem \u015bmiertelnego strachu,\nA czeg\u00f3\u017c maj\u0105 ba\u0107 si\u0119 miliony?\nWszystko si\u0119 wed\u0142ug ich potoczy woli,\nCho\u0107 niejedno jeszcze mo\u017ce si\u0119 wydarzy\u0107.\nP\u00f3ki co ta\u0144czmy w rytmie karmanioli,\nNim ma\u0142y kapral obwo\u0142a si\u0119 Cesarzem!\nDlatego chcecie stan\u0105\u0107 wbrew ich woli,\nBy czas odmierza\u0107 w spadaj\u0105cych g\u0142owach.\nBy w rozp\u0119dzone d\u017awi\u0119ki karmanioli\nWszed\u0142 marsz przez Alpy armii Suworowa!\n", "special_attrs": {}, "id": "197", "special": false}