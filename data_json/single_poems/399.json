{"name": "Pan Kmicic", "link": "https://www.kaczmarski.art.pl/tworczosc/wiersze/pan-kmicic/", "year": "27.10.1989", "text": "(wg H. Sienkiewicza)\nWilcze z\u0119by, oczy siwe,\nGro\u017anie gar\u015b\u0107 obuszkiem furczy,\nGniew w zawody z wichru zrywem,\nDzika rado\u015b\u0107 \u2013 lot jask\u00f3\u0142czy,\nCzyn \u2013 to czyn: zapad\u0142a klamka\nPu\u015bci\u0107 kura po za\u015bciankach!\nHej, kto szlachta \u2013 za Kmicicem!\nHajda na Wo\u0142montowicze!\nPrzodkom \u2013 kule mi\u0119dzy oczy!\nKr\u00f3tk\u0105 rozkosz da\u0107 sikorkom!\nPo \u0142bie \u2013 kto si\u0119 napatoczy,\nKij\u00f3w sto \u2013 chudopacho\u0142kom!\nPotem picie do ob\u0142\u0119du,\nStudnia, \u015bnieg, my z tob\u0105, J\u0119dru\u015b!\nHej, kto szlachta \u2013 za Kmicicem!\nHajda na Wo\u0142montowicze!\nZdrada, krzy\u017c, na krzy\u017c przysi\u0119ga\n(Tak krucyfiks \u2013 cyrografem)\nI oddala si\u0119 Ole\u0144ka,\n\u017b\u0105dze si\u0119 wych\u0142oszcze batem.\nZa to swoich siec, czy obcych \u2013\nJedna praca. Za mn\u0105, ch\u0142opcy!\nHej, kto szlachta \u2013 za Kmicicem!\nHajda na Wo\u0142montowicze!\nWreszcie lek na duszy blizny:\nPolska \u2013 suknem Radziwi\u0142\u0142a.\nWr\u00f3g prywatny \u2013 wr\u00f3g ojczyzny:\nNiespodzianka jak\u017ce mi\u0142a.\nLos, sumienie, panny strat\u0119\nWynagrodzi sp\u00f3r z magnatem.\nHej, kto szlachta \u2013 za Kmicicem!\nHajda na Wo\u0142montowicze!\nJasna G\u00f3ra, czas pokuty.\n\u2013 Trup, trup! \u2013 Kmicic strzela z \u0142uku.\nKlasztor p\u0142aszczem nieb zasnuty\nW szwedzkich armat strasznym huku.\nJ\u0119drek si\u0119 granatem bawi,\nKsi\u0105dz Kordecki \u2013 b\u0142ogos\u0142awi.\nHej, kto szlachta \u2013 za Kmicicem!\nHajda na Wo\u0142montowicze.\nJest nagroda za cierpienie \u2013\nKto si\u0119 \u015bmieli, ten korzysta:\nDawnych grzech\u00f3w odpuszczenie,\nKr\u00f3l J\u0119drkowi skronie \u015bciska.\nMasz Tatar\u00f3w, w drog\u0119 ruszaj,\nRaduj Boga rzezi\u0105 w Prusach!\nHej, kto szlachta \u2013 za Kmicicem!\nHajda na Wo\u0142montowicze!\nKrzy\u017c, Ojczyzna, B\u00f3g, prywata,\nWarcho\u0142 w oczach zmienia sk\u00f3r\u0119.\nWierny jest jak top\u00f3r kata\nI podobn\u0105 ma natur\u0119.\nWi\u0119c za s\u0142uszn\u0105 sprawno\u015b\u0107 r\u0119ki\nB\u0119dzie r\u0119ka i Ole\u0144ki,\n\u0141aska kr\u00f3la, dworek, dzieci,\nSzlachcic, co przyk\u0142adem \u015bwieci.\nHej, kto szlachta \u2013 za Kmicicem!\nHajda na Wo\u0142montowicze!\n", "special_attrs": {}, "id": "399", "special": false}