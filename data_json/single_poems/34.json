{"name": "Ballada feudalna", "link": "https://www.kaczmarski.art.pl/tworczosc/wiersze/ballada-feudalna/", "year": "1977", "text": "Czes\u0142awowi Mi\u0142oszowi\nDawni fornale maj\u0105tku, przywi\u0105zani do niego\nBardziej ni\u017c ka\u017ce rozs\u0105dek, g\u0142\u00f3d, miejscowe prawo \u2013\nRaby tej ziemi, wygnani z niej w\u0142a\u015bnie dlatego \u2013\nZwracam si\u0119 do was \u2013 dworski pisarczyk i pacho\u0142,\nNa tyle tu niewa\u017cny by gra\u0107 odwa\u017cnego.\nDo czworak\u00f3w przywykli jak do pi\u0119knych dom\u00f3w\nCi, co przyszli na wasze jeszcze ciep\u0142e miejsca.\nPij\u0105c \u2013 k\u0142\u00f3c\u0105 si\u0119, k\u0142\u00f3c\u0105c \u2013 nie ufaj\u0105 nikomu.\nW nocy gard\u0142a pe\u0142ne piek\u0105cego szcz\u0119\u015bcia:\nNarzeka\u0107, nienawidzi\u0107, kl\u0105\u0107 na ekonom\u00f3w.\nTen \u017cywy naw\u00f3z, co rano idzie w ziemi\u0119 czarn\u0105,\nWzd\u0142u\u017c d\u0142ugich bruzd ospa\u0142a nadzorc\u00f3w robota.\nGnije zgoda, panoszy si\u0119 mowa wulgarna,\nZiemia ci\u0105gle rodzi dla obcego z\u0142ota,\nPot na niskich czo\u0142ach oblicza si\u0119 w ziarnach.\nDw\u00f3r stoi jak sta\u0142 \u2013 siedlisko wr\u00f3bli i kuku\u0142ek\n(Chocia\u017c plotka i wr\u00f3\u017cba przysz\u0142o\u015b\u0107 jak\u0105\u015b tu stwarza).\nW zmatowia\u0142ych salonach, gdzie si\u0119 niegdy\u015b snu\u0142y\nKarmione pami\u0119ci\u0105 duchy przodk\u00f3w gospodarza,\nCi\u0105gle w modzie kolumny i obce statuy!\nZwyk\u0142e s\u0142owa wysz\u0142y ju\u017c z u\u017cycia,\nWielkimi porozumie\u0107 nie mo\u017cna si\u0119 wcale.\nCo raz kto\u015b zawo\u0142a o winnych wykrycie,\nPan r\u0119k\u0105 pokazuje mu graniczne pale,\nZa kt\u00f3rymi znikli\u015bcie wy \u2013 wygnani w prze\u017cycie.\nWidz\u0119 was nieraz, kiedy twarz ukryj\u0119 w d\u0142oniach.\nMacie przynajmniej wasze chlubne poni\u017cenie,\nGdy, wygnanym, \u0142uk Ziemi ojczyzn\u0119 przes\u0142oni\u0142,\nCi\u0105gle tak\u0105 sam\u0105 w waszym zapatrzeniu.\nStoicie w oddali na wysokich koniach.\n", "special_attrs": {}, "id": "34", "special": false}