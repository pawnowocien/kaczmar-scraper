{"name": "Zmierzch wieku", "link": "https://www.kaczmarski.art.pl/tworczosc/wiersze/zmierzch-wieku/", "year": "15.1.1993", "text": "Zmierzchem wieku p\u0142onie obr\u0119cz horyzont\u00f3w,\nSkacz\u0105 przez ni\u0105 tresowanych plemion lwy.\n\u015awiec\u0105 ogniem widowiska\nChciwych widz\u00f3w mroczne fronty\nP\u0142omie\u0144 pryska, przypalonej sier\u015bci sw\u0105d\nW powietrzu dr\u017cy.\nZmierzchem wieku w cieniu zamk\u00f3w i bazylik\nMorze g\u0142\u00f3w szturmuje port jarmarcznych bud.\nGrzebi\u0105 w skarbach tr\u0119dowaci,\nW cenie jest waluta chwili,\nKa\u017cdy p\u0142aci, by przed g\u0142odem\nUstrzeg\u0142 bogactw cho\u0107by \u0142ut.\nGrzmi\u0105 kazania prorok\u00f3w z\u0142owrogich,\nCharyzmatyk\u00f3w gniewnej przestrogi:\nNie uniknie nikt kary\nZa blu\u017anierstwo niewiary!\nKoniec \u015bwiata si\u0119 zbli\u017ca,\nZejdzie B\u00f3g gniewny z Krzy\u017ca\nZ tarcz\u0105 \u015bmierci i mieczem po\u017cogi!\nZmierzchem wieku nimf korow\u00f3d p\u0142ynie z las\u00f3w,\nI w satyr\u00f3w kozionogich zmienia t\u0142um;\nPijcie rozkosz z naszych \u017ar\u00f3de\u0142\nBo nie macie wiele czasu,\nUdo udem pocieraj\u0105c\nSzerz\u0105 po\u017car \u017c\u0105dz i d\u017cum.\nZmierzchem wieku kt\u00f3\u017c by s\u0142ucha\u0142 filozof\u00f3w,\nNikt nie czyta wci\u0105\u017c przepisywanych ksi\u0105g.\nTyle razy ju\u017c zawiod\u0142y\nNajm\u0105drzejsze nawet strofy,\n\u015awiat jest pod\u0142y, los cz\u0142owieka \u2013\nPrzechodzenie z r\u0105k do r\u0105k.\nGrzmi\u0105 kazania prorok\u00f3w z\u0142owrogich,\nCharyzmatyk\u00f3w gniewnej przestrogi:\nNie uniknie nikt kary\nZa blu\u017anierstwo niewiary!\nKoniec \u015bwiata si\u0119 zbli\u017ca,\nZejdzie B\u00f3g gniewny z Krzy\u017ca\nZ tarcz\u0105 \u015bmierci i mieczem po\u017cogi!\nZmierzchem wieku milcz\u0105c s\u0105cz\u0105 dyplomaci\nWino grzane wrzaw\u0105, przyprawiane krwi\u0105.\nLicz\u0105 w sztabach sekretarze\nIle zyska\u0142 kto i straci\u0142,\n\u0141una w twarze bije z okien zatrza\u015bni\u0119tych \u2013\nSzyby dr\u017c\u0105.\n\u015acierwojady w\u0119sz\u0105 s\u0142odki czas przesytu,\nInstynkt mordu z piskl\u0105t wydobywa pisk.\nZapowiada nocny skowyt\n\u0141\u00f3w bezkarny a\u017c do \u015bwitu,\nZ wiekiem nowym \u2013 trzod\u0119 w jarzmo,\nK\u00f3\u0142ko w nos, w\u0119dzid\u0142o w pysk.\nG\u0142osz\u0105 czarno na bia\u0142ym dekrety\nPoprawion\u0105 marszrut\u0119 planety:\nNiepokornym \u2013 pr\u0119gierze!\nZa pos\u0142usznych \u2013 pacierze!\nT\u0142uszczy \u2013 t\u0142usta omasta!\nW\u0142adzy \u2013 w\u0142adza i basta!\nSzczelny knebel \u0142ask \u2013 dla poety!\n", "special_attrs": {}, "id": "690", "special": false}