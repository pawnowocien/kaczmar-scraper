{"name": "Pie\u015b\u0144 o hufcu", "link": "https://www.kaczmarski.art.pl/tworczosc/wiersze/piesn-o-hufcu/", "year": "1983", "text": "Chod\u017acie z nami dzi\u015b nie bij\u0105\nDzi\u015b spogl\u0105da na nas B\u00f3g\nCo milijon to milijon\nNiech truchleje wr\u00f3g!\nDzi\u015b od Wschodu do Zachodu\nZn\u00f3w mo\u017cemy wolni by\u0107\nWysnujemy z serc narodu\nNiewidzialn\u0105 ni\u0107\nZ nici sztandar niewidzialny\nTkliwe d\u0142onie tkaj\u0105 ju\u017c\nPod sztandarem stanie walny\nHufiec wolnych dusz\nSztandar chmury z nieba goni\nDrzewcem jego ziemska o\u015b\nZ gestem milijon\u00f3w d\u0142oni\nPierzcha l\u0119k i z\u0142o\u015b\u0107\nAch umiera dzie\u0144 przedwcze\u015bnie\nJeszcze tyle trzeba dnia\nTyle \u015bwiat\u0142a trzeba jeszcze\nA tu noc ju\u017c gna\nW puszcz\u0119 cieni hufiec wkracza\nZwin\u0105\u0142 sztandar nieba mrok\nS\u0142ysz jak w ciszy nas otacza\nObcy r\u00f3wny krok\nSied\u017acie w domu dzisiaj bij\u0105\nKrzyku pe\u0142ne gard\u0142a bram\nZnowu w l\u0119ku zmilk\u0142 milijon\nCzeka\u0107 ile\u017c nam\nCzeka\u0107 ile\u017c nam!\n", "special_attrs": {}, "id": "416", "special": false}