{"name": "Ch\u0142osta", "link": "https://www.kaczmarski.art.pl/tworczosc/wiersze/chlosta/", "year": "1980", "text": "Wychod\u017acie z izb i zagr\u00f3d niewolnicy!\nNiech nikt nie wa\u017cy si\u0119 w zamkni\u0119ciu zosta\u0107!\nW tej chwili macie by\u0107 na placu wszyscy!\nCh\u0142osta! Ch\u0142osta! Ch\u0142osta!\nStan\u0119li i patrz\u0105 jak kurczy sk\u00f3r\u0119 strach\nO ile cie\u0144sza jest i g\u0142adsza od rzemienia\nKt\u00f3ry j\u0105 porwie zaraz jak znoszony \u0142ach\nCo nie uchroni nawet cia\u0142a od westchnienia\nStan\u0119li i patrz\u0105 jak zaciska rozkaz pi\u0119\u015b\u0107\nJak oczy pisz\u0105 ju\u017c na plecach krwawe has\u0142o\nJak ze smagni\u0119ciem z ust si\u0119 wydobywa chrz\u0119st\nPodczas gdy rzemie\u0144 bicza cia\u0142o tnie jak mas\u0142o\nNapatrzcie si\u0119 do syta i do wstr\u0119tu\nNiech dzia\u0142a sprawiedliwej kary postrach!\nCo oczy widz\u0105 umys\u0142 zapami\u0119ta\nCh\u0142osta! Ch\u0142osta! Ch\u0142osta!\nStan\u0119li i patrz\u0105 jak szczodrze sypie s\u00f3l\nOprawcy sprawna gar\u015b\u0107 w otwarte w\u0142a\u015bnie rany\nJak do milczenia ich dorasta b\u00f3l\nBez szczypty \u0142aski i nadziei na odmian\u0119\nStan\u0119li i patrz\u0105 godzin\u0119, dwie, trzy\nKrok za daleko by pomy\u015ble\u0107 o pomocy\nA krok za blisko by nie widzie\u0107 \u015bwie\u017cej krwi\nDo kt\u00f3rej ju\u017c si\u0119 \u0107my zlatuj\u0105 z g\u0142\u0119bi nocy\nA teraz spa\u0107! Do pracy i\u015b\u0107 od rana!\nNie\u0142atwo wymaganiom \u017cycia sprosta\u0107!\nTu za najmniejszy ruch nieprzemy\u015blany \u2013\nCh\u0142osta! Ch\u0142osta! Ch\u0142osta!\n", "special_attrs": {}, "id": "94", "special": false}