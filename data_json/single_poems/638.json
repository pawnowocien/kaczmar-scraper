{"name": "Witaj Anglio\u2026", "link": "https://www.kaczmarski.art.pl/tworczosc/wiersze/witaj-anglio/", "year": "1994", "text": "Witaj Anglio, matko \u015bmia\u0142ych,\nSprawiedliwa i \u0142askawa!\nTobie skarby l\u0105d\u00f3w sta\u0142ych,\nM\u00f3rz wzburzonych tobie s\u0142awa!\nTy narody prawem \u0107wiczysz,\nS\u0142o\u0144ce l\u015bni na twe \u017c\u0105danie.\nTobie ho\u0142dy wysp dziewiczych\nI nad \u015bwiatem panowanie.\nWitaj chwa\u0142o, c\u00f3rko trud\u00f3w,\nZado\u015b\u0107uczynienie znojom!\nOpromieniaj imi\u0119 ludu,\nCo bander\u0119 dzier\u017cy twoj\u0105!\nWitaj Anglio, matko \u015bmia\u0142ych,\nSprawiedliwa i \u0142askawa!\nLordzie Dawidzie, po d\u0142ugiej podr\u00f3\u017cy,\nKt\u00f3r\u0105 dzi\u015b \u2013 z bosk\u0105 pomoc\u0105 \u2013 zamykasz,\nWitaj w kr\u00f3lestwie, kt\u00f3remu tak s\u0142u\u017cysz\nW roli zwyci\u0119zcy i or\u0119downika.\nDzi\u0119ki za strojne s\u0142owa powitania,\nKt\u00f3rych niegodnym s\u0142ucha\u0107 w takim stroju \u2013\nTen kaftan sztywny sol\u0105 ocean\u00f3w,\nGard\u0142o nawyk\u0142e do rozkaz\u00f3w w boju.\nPozw\u00f3l mi zatem, Lordzie Szambelanie,\nNim sens twej mowy zapragn\u0119 oceni\u0107,\nPrzestroi\u0107 gard\u0142o i zmieni\u0107 ubranie,\nBym zn\u00f3w nauczy\u0142 si\u0119 chodzi\u0107 po ziemi.\nWitaj Anglio, matko \u015bmia\u0142ych,\nSprawiedliwa i \u0142askawa!\nTobie skarby l\u0105d\u00f3w sta\u0142ych,\nM\u00f3rz wzburzonych tobie s\u0142awa!\nTy narody prawem \u0107wiczysz,\nS\u0142o\u0144ce l\u015bni na twe \u017c\u0105danie.\nTobie ho\u0142dy wysp dziewiczych\nI nad \u015bwiatem panowanie.\n", "special_attrs": {}, "id": "638", "special": false}