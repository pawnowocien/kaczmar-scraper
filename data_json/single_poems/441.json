{"name": "Poczekalnia", "link": "https://www.kaczmarski.art.pl/tworczosc/wiersze/poczekalnia/", "year": "1975", "text": "Siedzieli\u015bmy w poczekalni, bo na zewn\u0105trz deszcz i zi\u0105b\n(Do poci\u0105gu sporo czasu jeszcze by\u0142o);\nMo\u017cna zatem wypi\u0107 kaw\u0119 albo rzuci\u0107 co\u015b na z\u0105b,\nBo nikt nie wie, kiedy cz\u0142ek zn\u00f3w napcha ry\u0142o.\nWtem s\u0142yszymy k\u00f3\u0142 stukoty i lokomotywy \u015bwist,\nWi\u0119c rzucamy si\u0119 do wyj\u015bcia na perony,\nAle w miejscu nas zatrzyma\u0142 megafon\u00f3w zgrzyt i pisk:\n\u2013 To nie wasz poci\u0105g \u2013 og\u0142osi\u0142y megafony.\nUwierzyli\u015bmy megafonom \u2013\nUprzejmie wszak ostrzeg\u0142y nas;\nPo co sta\u0107 w deszczu na peronie,\nSkoro przed nami jeszcze czas?\n\u017barcie szybko si\u0119 sko\u0144czy\u0142o, nuda zagrozi\u0142a nam,\nZacz\u0119li\u015bmy drzema\u0107, marzy\u0107 i flirtowa\u0107;\nKto\u015b przygrywa\u0142 na gitarze, zanucili tu i tam,\nZaci\u0105\u017cy\u0142y nam do ty\u0142u nasze g\u0142owy.\nWtem s\u0142yszymy k\u00f3\u0142 stukoty i lokomotywy \u015bwist,\nWi\u0119c ospale podnosimy si\u0119 z foteli.\nAle w miejscu nas zatrzyma\u0142 megafon\u00f3w zgrzyt i pisk:\n\u2013 To nie wasz poci\u0105g \u2013 przez megafon powiedzieli.\nUwierzyli\u015bmy megafonom \u2013\nPomarzy\u0107 w cieple \u2013 dobra rzecz.\nPo co sta\u0107 w deszczu na peronie\nZamiast w fotelu mi\u0119kkim lec?\nPo marzeniach przysz\u0142a kolej na dziewczyny oraz \u0142yk,\nCo pozwoli\u0142 nam zapomnie\u0107 o czekaniu,\nGdy tymczasem za oknami n-ty ju\u017c si\u0119 puszy\u0142 \u015bwit\nI poczuli\u015bmy si\u0119 troch\u0119 oszukani.\nWi\u0119c gdy znowu k\u00f3\u0142 stukoty us\u0142yszeli\u015bmy i \u015bwist \u2013\nW gar\u015b\u0107 si\u0119 wzi\u0119li\u015bmy i dalej! \u2013 na perony!\nLecz zatrzyma\u0142 nas na progu ju\u017c znajomy zgrzyt i pisk:\n\u2013 To nie wasz poci\u0105g! \u2013 Og\u0142osi\u0142y megafony.\nUwierzyli\u015bmy megafonom \u2013\nW ko\u0144cu nie by\u0142o nam tak \u017ale.\nPo co sta\u0107 w deszczu na peronie,\nGdzie z wszystkich stron wichura dmie?\nUderzy\u0142o nas jak gromem, spojrzeli\u015bmy wreszcie w kr\u0105g,\nA ju\u017c wiele, wiele \u015bwit\u00f3w przemin\u0119\u0142o!\nI patrzymy w starcze oczy, powstrzymuj\u0105c dr\u017cenie r\u0105k \u2013\nZadziwieni, gdzie si\u0119 \u017cycie nam podzia\u0142o;\nWybiegamy na perony, lecz na torach le\u017cy rdza,\nSemafory, hen! pod lasem \u2013 opuszczone!\n\u017baden poci\u0105g nie zabierze ju\u017c z tej poczekalni nas,\nMilcz\u0105 teraz niepotrzebne megafony\u2026\nI gorzko si\u0119 zapatrzyli\u015bmy\nW zabrane nam dalekie strony\nI w duszach swych przeklinali\u015bmy\nT\u0119 \u0142atw\u0105 wiar\u0119 w megafony.\n", "special_attrs": {}, "id": "441", "special": false}