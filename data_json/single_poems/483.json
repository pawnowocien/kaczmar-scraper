{"name": "Przej\u015bcie Polak\u00f3w przez Morze Czerwone", "link": "https://www.kaczmarski.art.pl/tworczosc/wiersze/przejscie-polakow-przez-morze-czerwone/", "year": "1983", "text": "Na brzegu stoj\u0105c, dr\u017c\u0105ce plemi\u0119 Bo\u017ce,\nPatrzymy w trwodze na Czerwone Morze.\nZa nami \u015bciana \u015bwiata tego lud\u00f3w\nStoi milcz\u0105ca, czekaj\u0105ca cudu.\nA nam niedobrze to milczenie wr\u00f3\u017cy:\nMy si\u0119 musimy w morze to zanurzy\u0107!\nNie dla nas sady na \u017cyznych rzek stokach \u2013\nDla nas jest to\u0144 ta czerwona, g\u0142\u0119boka.\nWtem jeden cz\u0142owiek, niespe\u0142na rozumu,\nNa kamie\u0144 w\u0142azi i wo\u0142a do t\u0142umu:\nJa wam powiadam i kto chce, niech w\u0105tpi,\n\u017be si\u0119 to morze przed nami rozst\u0105pi!\nJa nad tym morzem trzymam wiary w\u0142adz\u0119!\nJa p\u00f3jd\u0119 pierwszy! Ja was poprowadz\u0119!\nI nim ktokolwiek zd\u0105\u017cy\u0142 przetrze\u0107 oczy,\nJu\u017c jedn\u0105 nog\u0119 w odm\u0119tach zamoczy\u0142.\nDrugiej nie zd\u0105\u017cy\u0142, bo oto to\u0144 rzyga\nI jeden poziom w dwa piony si\u0119 d\u017awiga!\nSzum si\u0119 podnosi, a od lud\u00f3w wrzawa:\nSprzeczne z natur\u0105, wi\u0119c na cud zakrawa!\nA on\u017ce cz\u0142owiek pierwszy w w\u0105w\u00f3z wkroczy\u0142\nMi\u0119dzy sztandary purpurowych zboczy,\nA wszystko warczy, pieni si\u0119 i pryska,\nLecz najmniejszego nie zamoczy listka.\nWi\u0119c nie pytaj\u0105c nawet o przyczyn\u0119\nJu\u017c wszyscy razem weszli\u015bmy w szczelin\u0119.\nIdziemy rz\u0119dem wzd\u0142u\u017c krwistych otch\u0142ani \u2013\nZl\u0119kni\u0119ci, dumni, zdumieni, zn\u0119kani.\nKto\u015b krzykn\u0105\u0142 nagle: Wracamy! To zdrada!\nKto\u015b \u2013 Naprz\u00f3d! \u2013 wo\u0142a, a kto\u015b j\u0119czy \u2013 Biada!\nInny zn\u00f3w \u015bciany czerwonej dotyka\nI nim co\u015b powie \u2013 bezszelestnie znika.\nCzy\u015bmy za wolno szli, czy pob\u0142\u0105dzili,\nCzy i\u015b\u0107 przestali we zw\u0105tpienia chwili,\nCzy wszystko z\u0142ud\u0105 by\u0142o czy omamem\nI tylko w my\u015blach weszli\u015bmy w t\u0119 bram\u0119 \u2013\nNie wiem i nie wie chyba nikt na \u015bwiecie,\nCho\u0107 wszyscy wszystko ogl\u0105dali przecie\u017c.\nDo\u015b\u0107, \u017ce si\u0119 toniom w pionie sta\u0107 znudzi\u0142o,\nW chwil kilka mokr\u0105 szmat\u0105 nas przykry\u0142o\nI ci\u0119\u017ckiej ciszy przytrzasn\u0119\u0142y drzwi\nJakby nas wch\u0142on\u0105\u0142 kube\u0142 pe\u0142en krwi!\nChyba na zawsze b\u0119dzie ju\u017c schowana\nPod wod\u0105 nasza Ziemia Obiecana.\nPatrzyli \u017cywi z czerwonej mogi\u0142y\nJak do swych dziej\u00f3w ludy odchodzi\u0142y.\nM\u00f3wiono teraz: I widzicie sami,\nJakie s\u0105 skutki \u017cart\u00f3w z \u017cywio\u0142ami.\nA ci z ustami, oczami pod wod\u0105,\nCho\u0107 odpowiedzie\u0107 by chcieli \u2013 nie mog\u0105;\nMnie na nieznane brzegi wyrzuci\u0142o\u2026\nI st\u0105d ta piosenka, kt\u00f3rej by nie by\u0142o!\n", "special_attrs": {}, "id": "483", "special": false}