{"name": "Ach, moi dostojnicy\u2026", "link": "https://www.kaczmarski.art.pl/tworczosc/wiersze/ach-moi-dostojnicy/", "year": "1994", "text": "Ach, moi dostojnicy,\nTytu\u0142\u00f3w swych stra\u017cnicy!\nKanclerze, ministrowie,\nAch, cni szambelanowie!\nZ\u0142oci\u015bci, dumni, twardzi,\nJak mi\u0142o wami gardzi\u0107!\nJak mi\u0142o by\u0107 podpor\u0105 tronu,\nZdobn\u0105 w orderowe dzwonki.\nJak mi\u0142o by\u0107 niezast\u0105pionym \u2013\nCho\u0107by skoczkiem, cho\u0107by pionkiem!\nAch, moje t\u0142o korony!\nPo\u0144czoszki, pantalony\nI ryje nad korytkiem.\nPeruczki, r\u0105czki, \u0142ydki,\nAch, dyplomacjo tkanin,\nJak mi\u0142o mie\u0107 was za nic!\nJak mi\u0142o tutaj nawet ba\u0107 si\u0119,\nA jeszcze milej mie\u0107 nadziej\u0119,\n\u017be nie przepadniesz w trakcie\nTej gry, co \u015bwiatem chwieje.\nDzi\u015b wszystkim \u2013 jutro nikim!\nTe pudry i pieprzyki\nZmiatane jednym gestem!\nPolityka imperium\nTo walka o liberie,\nLecz ja \u2013 ponad ni\u0105 jestem!\n", "special_attrs": {}, "id": "6", "special": false}