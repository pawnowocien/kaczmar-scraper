{"name": "Wodnik", "link": "https://www.kaczmarski.art.pl/tworczosc/wiersze/wodnik/", "year": "1985", "text": "Innym powierzchnia \u2013 Tobie g\u0142\u0119bia,\nDroga na wskro\u015b przejrzystych bry\u0142.\nTy\u015b iskr\u0105 \u015bwiat\u0142a w \u015bwiata ciemniach,\nZiarnem nierozpoznanych si\u0142.\nNie l\u015bnij dla blasku, l\u015bnij dla celu \u2013\nA ujrzysz i osi\u0105gniesz go.\nPo Twoj\u0105 Per\u0142\u0119 si\u0119gnie wielu,\nLecz tylko Ty zachowasz j\u0105.\nNie wierz st\u0142umionej dal\u0105 wrzawie,\n\u017be w niej odpowied\u017a jest i sens.\nRuchowi traw podwodnych zawierz,\nSpokojnej ciszy wodnych rz\u0119s.\nNapotkasz cuda i potwory,\nEufori\u0119 poznasz i brak tchu.\nB\u0119dzie Ci dane, z Twym uporem,\nNa jawie przej\u015b\u0107 Cesarstwo Snu.\nTym, co zdob\u0119dziesz \u2013 poobdarzasz\nTych, kt\u00f3rym Tw\u00f3j nie dany dar.\nHojno\u015b\u0107 bez pychy \u2013 nie obra\u017ca,\nBogaty \u2013 kto sw\u00f3j rozda skarb.\nTon\u0105cych wydob\u0119dziesz z toni,\nPragn\u0105cym \u2013 udost\u0119pnisz to\u0144.\nBer\u0142o z korala w Twojej d\u0142oni,\nU boku Twego \u2013 Morski Ko\u0144.\nNie raz na Ciebie rzuc\u0105 sieci,\nNie raz harpuna ujrzysz grot.\nNie szarp si\u0119, gdy Ci\u0119 sznur oplecie,\nTo nie jest najgro\u017aniejszy splot.\nZd\u0142awi\u0107 Ci\u0119 mo\u017ce w\u0119ze\u0142, kt\u00f3ry\nZacisn\u0105\u0107 umiesz tylko Ty.\nDwa si\u0119 w nim szorstkie \u0142\u0105cz\u0105 sznury:\nZew tajemnicy i zew krwi.\nOba bez reszty Ci\u0119 owin\u0105,\nAle \u017cadnego nie rwij z nich.\nNa jednym \u2013 mo\u017cesz tylko zgin\u0105\u0107,\nZ dwoma \u2013 w\u015br\u00f3d dr\u00f3g wybiera\u0107 z\u0142ych.\n\u017be d\u0142ugo \u017cyj\u0105 niewidoczni \u2013\nNie szukaj zamieszka\u0142ych w\u00f3d.\n\u017badnej nie znajdziesz w nich wyroczni,\nNaucz si\u0119 kocha\u0107 mrok i ch\u0142\u00f3d.\nPoznaj krwi swojej m\u0105dry obieg,\nPo\u015brodku widnokr\u0119gu st\u00f3j.\nGranica Twoja \u2013 tylko w Tobie\nI tylko w Tobie koniec Tw\u00f3j.\n", "special_attrs": {}, "id": "643", "special": false}