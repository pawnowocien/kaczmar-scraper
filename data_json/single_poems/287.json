{"name": "Modlitwa o publiczno\u015b\u0107", "link": "https://www.kaczmarski.art.pl/tworczosc/wiersze/modlitwa-o-publicznosc/", "year": "1978", "text": "Panie Kaczmarski\nW\u0142adco m\u00f3j z \u0142bem w chmurach sk\u0142adam ci ofiar\u0119 mi\u0119sem w\u00f3dki dzbanem\nZnasz moje grzechy\nZnasz mnie jak nikt na \u015bwiecie mog\u0119 by\u0107 pewien \u017ce mi je odpu\u015bcisz\nBo jeste\u015b bo\u017ckiem\nNadzwyczaj \u0142askawym cho\u0107by niekt\u00f3rzy zwali ci\u0119 ba\u0142wanem\nO jedno prosz\u0119\nZanim zaczn\u0119 \u015bpiewa\u0107 nie ka\u017c mi \u015bpiewa\u0107 do t\u0142uszczy\nPanie Kaczmarski\nW\u0142adco m\u00f3j z \u0142bem w chmurach ja wierz\u0119 w ciebie i ty wierzysz we mnie\nOto najlepszy\nSpos\u00f3b dla nas obu aby nie straci\u0107 wiary w kapu\u015bcie i grochu\nWszak jeste\u015b cielcem\nA ja ba\u0142wochwalc\u0105 osobno stracimy twarze na tym \u015bwiecie\nO jedno prosz\u0119\nZanim zaczn\u0119 \u015bpiewa\u0107 nie ka\u017c mi \u015bpiewa\u0107 do mot\u0142ochu\nPanie Kaczmarski\nW\u0142adco m\u00f3j z \u0142bem w chmurach daj mi publiczno\u015b\u0107 cich\u0105 jak ogrody\nNiechaj drzew li\u015bcie\nCiep\u0142o zaszeleszcz\u0105 je\u015bli mych pie\u015bni wiatr je zdo\u0142a\u0142 ruszy\u0107\nPrzecie\u017c odejd\u0119\nA one zostan\u0105 zdane na \u0142ask\u0119 zwierz\u0105t i pogody\nA bardzo chcia\u0142bym\nWidzie\u0107 je jesieni\u0105 ci\u0119\u017ckie od jab\u0142ek i gruszek\n", "special_attrs": {}, "id": "287", "special": false}