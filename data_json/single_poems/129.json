{"name": "Drzewo genealogiczne", "link": "https://www.kaczmarski.art.pl/tworczosc/wiersze/drzewo-genealogiczne/", "year": "11.1.1993", "text": "Rodow\u00f3d m\u00f3j nie si\u0119ga bursztynowych szlak\u00f3w,\nM\u00f3j praszczur si\u0119 nie najad\u0142 na ciele Popiela,\nI kiedy nie od razu budowano Krak\u00f3w\nZabrak\u0142o tak\u017ce mojej krwi przedstawiciela.\nCzy byli pod Grunwaldem \u2013 milcz\u0105 kronikarze,\nJe\u017celi wzi\u0119li Moskw\u0119 \u2013 to ich tam zjedzono.\nBrakuje mi pradziad\u00f3w w g\u0142\u00f3wnym nurcie zdarze\u0144\nBym m\u00f3g\u0142 ich da\u0107 za przyk\u0142ad pro publico bono.\nZa to jacy\u015b przodkowie (widz\u0119 po swych ustach,\nKt\u00f3rych kr\u00f3j Epikura psuje wstyd nieszczery)\nMusieli czu\u0107 si\u0119 dobrze przy Saskich Augustach\nI z Cio\u0142kiem zwiedza\u0107 ch\u0119tnie ogrody Wenery.\nA pono\u0107 moim krewnym by\u0142 \u017co\u0142nierz-poeta\nCo za Ko\u015bciuszki szyj chcia\u0142 biskup\u00f3w, magnat\u00f3w;\nAch czy\u017cbym po nim przej\u0105\u0142 jakobi\u0144ski nietakt\nI czci brak dla b\u0142\u0119kitnej krwi i purpurat\u00f3w?\nNie s\u0142ycha\u0107 o mym rodzie w Noc Listopadow\u0105\nI nie zasila\u0142 chyba styczniowych patroli,\nZ Syberii \u017caden z moich z posiwia\u0142\u0105 g\u0142ow\u0105\nNie wraca\u0142, by napisa\u0107 ksi\u0119g\u0119 swych niedoli.\nZa to jaki\u015b zmarzni\u0119ty francuski gwardzista\nMi\u0142o ogrza\u0142 si\u0119 w jednym z litewskich powiat\u00f3w,\nA zn\u00f3w Tatar Potockich czarnym okiem b\u0142yska\u0142\nDo sto\u0142ecznej dzia\u0142aczki \u201eProletaryatu\u201d.\nNaj\u015bwie\u017csze drzewa rodu mojego ga\u0142\u0105zki\nSp\u0142on\u0119\u0142y za murami w getcie i w Powstaniu,\nLub w powojennym gruncie przyj\u0119\u0142y si\u0119 grz\u0105skim\nI wypu\u015bci\u0142y p\u0105czek \u2013 o nim w jednym zdaniu:\nChodzi\u0142em do ko\u015bcio\u0142a \u2013 ogl\u0105da\u0107 witra\u017ce,\nW komunistycznej szkole mia\u0142em same pi\u0105tki,\nOd dziecka by\u0142em g\u0142odny podr\u00f3\u017cy i wra\u017ce\u0144\nNie\u015bwiadom, \u017ce to z\u0142ego mi\u0142e s\u0105 pocz\u0105tki.\nNie mam blizn po kajdankach, napletek posiadam,\nNa \u015bwiat przyszed\u0142em w czepku, nie pod u\u0142a\u0144skim czakiem;\nPo dekadzie wygnania \u2013 polskim jeszcze w\u0142adam,\nProsz\u0119 wi\u0119c o dokument, \u017ce jestem Polakiem.\nNie ma blizn po kajdankach, napletek posiada,\nNa \u015bwiat ten przyszed\u0142 w czepku, nie pod u\u0142a\u0144skim czakiem;\nPo dekadzie wygnania \u2013 polskim jeszcze w\u0142ada,\nProsi nas (!) o dokument, \u017ce jest Polakiem!\n", "special_attrs": {}, "id": "129", "special": false}