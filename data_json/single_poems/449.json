{"name": "Polityczne epitafium dla kandydata", "link": "https://www.kaczmarski.art.pl/tworczosc/wiersze/polityczne-epitafium-dla-kandydata/", "year": "7.6.1989", "text": "Nie chc\u0105 Kibica bracia Polacy,\nPrzegra\u0142 wybory we w\u0142asnym mie\u015bcie,\nCho\u0107 og\u0142oszenia dawa\u0142 do prasy,\n\u017be emerytom zapewni szcz\u0119\u015bcie.\nCho\u0107 telewizj\u0105 i radiem w\u0142ada\u0142\nI ka\u017cde dziecko z nazwiska zna go,\nNiewdzi\u0119czny elekt ju\u017c o to zadba\u0142,\n\u017beby go skre\u015bli\u0107 z ca\u0142\u0105 powag\u0105.\nNie chcia\u0142 go Kij\u00f3w, nie chcia\u0142a Moskwa,\nLondyn i Pekin pych\u0119 pokruszy\u0142,\nNawet w Chicago Polonus powsta\u0142\nDowie\u015b\u0107, \u017ce naga prawda \u2013 ma uszy.\nAle nie wsz\u0119dzie przegra\u0142 z kretesem;\nS\u0105 miejsca, gdzie si\u0119 na czo\u0142o wybi\u0142.\nWielk\u0105 zapewne ma w tym pociech\u0119:\nWygra\u0142 w Mongolii i wygra\u0142 w Libii.\nC\u00f3\u017c, \u017ce Polak\u00f3w bezmy\u015blne t\u0142umy\nUnicestwi\u0142y go w metropolii?\nOn ma powody do s\u0142usznej dumy:\nBo wygra\u0142 w Libii, wygra\u0142 w Mongolii.\nWa\u017cne zwyci\u0119stwo, jak mi si\u0119 zdaje,\nKt\u00f3re refleksj\u0119 do\u015b\u0107 prost\u0105 budzi,\n\u017be trzeba rz\u0105dzi\u0107 mu takim krajem,\nGdzie jest pustynia i ma\u0142o ludzi.\nPrzyjdzie czas jeszcze, kiedy poma\u0142u\nZechce pokaza\u0107 nam co potrafi \u2013\nGdy wejdzie w sk\u0142ad Wielkiego Chura\u0142u,\nGdy na rzecznika go we\u017amie Kadafi.\nI s\u0105cz\u0105c kumys w rz\u0105dowej jurcie\nLub terroryst\u00f3w szkol\u0105c w Tripoli\nZn\u00f3w b\u0119dzie w g\u0142\u00f3wnych wydarze\u0144 nurcie\nI \u015bmieszy\u0107 b\u0119dzie go \u2013\nCo dzi\u015b boli.\n", "special_attrs": {}, "id": "449", "special": false}