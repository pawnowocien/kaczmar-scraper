{"name": "Zbroja", "link": "https://www.kaczmarski.art.pl/tworczosc/wiersze/zbroja/", "year": "22.4.1982", "text": "Da\u0142e\u015b mi, Panie, zbroj\u0119;\nDawny ku\u0142 p\u0142atnerz j\u0105.\nW wielu pogi\u0119ta bojach,\nWielu ochrzczona krwi\u0105.\nW wykutej dla giganta\nPotykam si\u0119 co krok,\nBo jak sumienia szanta\u017c\nUciska lewy bok.\nLecz cho\u0107 zagin\u0105\u0142 he\u0142m i miecz,\nDla cia\u0142a \u017cadna w niej ostoja,\nTo przecie\u017c w ko\u0144cu wa\u017cna rzecz \u2013\nZbroja!\nMagicznych na niej ryt\u00f3w\nDzi\u015b nie odczyta nikt,\nAle wykuta z mit\u00f3w\nI wieczna jest jak mit!\nDo cia\u0142a mi przywar\u0142a,\nPrzeszkadza \u017cy\u0107 i spa\u0107,\nA t\u0142um si\u0119 cieszy z kar\u0142a,\nCo chce giganta gra\u0107!\nLecz cho\u0107 zagin\u0105\u0142 he\u0142m i miecz,\nDla cia\u0142a \u017cadna w niej ostoja,\nTo przecie\u017c w ko\u0144cu wa\u017cna rzecz \u2013\nZbroja!\nA taka w niej powaga\nDawno zaschni\u0119tej krwi,\n\u017be czuj\u0119 jak wymaga\nI ka\u017ce rosn\u0105\u0107 mi.\nBy\u0107 mo\u017ce nadaremnie\nLecz stan\u0119 w niej za stu!\nZdejmij j\u0105, Panie, ze mnie,\nJe\u015bli umr\u0119 podczas snu!\nBo cho\u0107 zagin\u0105\u0142 he\u0142m i miecz,\nDla cia\u0142a \u017cadna w niej ostoja,\nTo w ko\u0144cu \u017cycia warta rzecz \u2013\nZbroja!\nWrzasn\u0119li has\u0142o \u2013 wojna!\nZbudzili hufce hord,\nZgwa\u0142cona noc spokojna\nOgl\u0105da pierwszy mord.\nGorej\u0105 \u015bwie\u017ce rany,\nHa\u0144biona p\u0142onie twarz \u2013\nLecz nam do obrony dany\nPami\u0119ci pancerz nasz!\nWi\u0119c cho\u0107 za ciosem pada cios\nI wr\u00f3g posi\u0142ki \u015ble w konwojach,\nNas przed upadkiem chroni wci\u0105\u017c \u2013\nZbroja!\nWywlekli pud\u0142a z blachy,\nNatkali kul do luf\nI strasz\u0105 \u2013 sami w strachu\nStrzelaj\u0105 do cia\u0142 i s\u0142\u00f3w.\nZabro\u0144cie \u017cy\u0107 wystrza\u0142em!\nNiech zatryumfuje gwa\u0142t!\nNad ka\u017cdym wzejdzie cia\u0142em\nPami\u0119ci \u017cywej kszta\u0142t!\nCho\u0107 s\u0142o\u0144ce skry\u0142 bojowy gaz\nI \u017co\u0142dak p\u0142awi si\u0119 w rozbojach,\nWci\u0105\u017c przed upadkiem chroni nas \u2013\nZbroja!\nWytresowali \u015bwinie,\nKupili sobie psy\nI w pustych s\u0142\u00f3w \u015bwi\u0105tyni\nStawiaj\u0105 o\u0142tarz krwi;\nZawodzi przed ba\u0142wanem\nP\u00f3\u0142\u015blepy kap\u0142an \u0142garz\nI ka\u017cdym nowym zdaniem\nHartuje pancerz nasz.\nCho\u0107 krwi\u0105 zach\u0142ysn\u0105\u0142 si\u0119 nasz czas,\nCho\u0107 my\u015bli ton\u0105 w paranojach,\nJak zawsze chroni\u0107 b\u0119dzie nas \u2013\nZbroja!\n", "special_attrs": {}, "id": "684", "special": false}