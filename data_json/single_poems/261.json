{"name": "List do redakcji \u201ePrawdy\u201d z trzynastego grudnia 1981 roku", "link": "https://www.kaczmarski.art.pl/tworczosc/wiersze/list-do-redakcji-prawdy-z-trzynastego-grudnia-1981-roku/", "year": "3.3.1982", "text": "Nie chcia\u0142bym by\u0107 Polakiem,\nPolakiem by\u0107 \u2013 to wstyd.\nNie mo\u017cna ufa\u0107 takim,\nCo drugi z nich to \u017byd.\nCo trzeci to literat\nNa \u017co\u0142dzie CIA,\nCo czwarty ksi\u0105dz, a teraz\nSpiskuj\u0105 wszyscy trzej.\nW ko\u015bcielnych kazamatach\nSzykuj\u0105 jawny bunt,\nA ku\u0142ak im pomaga,\nBo ma prywatny grunt.\nSt\u0105d g\u0142\u00f3d i wszelkie straty,\nBo zamiast mi\u0105s i zb\u00f3\u017c\nKu\u0142ak hoduje kwiaty\nI tarza si\u0119 w\u015br\u00f3d r\u00f3\u017c.\nNie chcia\u0142bym by\u0107 Polakiem,\nTam nawet w partii smr\u00f3d.\nIm wille z cadillakiem\nBuduj\u0105 zamiast hut.\nA w Centralkomitecie\nTrwa wci\u0105\u017c frakcyjny sp\u00f3r!\nKto s\u0142ysza\u0142, by na \u015bwiecie\nDo takich dosz\u0142o bzdur?!\nTam w telewizji pono\u0107\nPokaza\u0142 jaki\u015b \u0107wik,\nJak w sejmie odrzucono\nRz\u0105dowych ustaw plik.\nNo, za to kto\u015b poleci,\nLecz sta\u0142o si\u0119: lud zna,\n\u017be wszyscy byli przeciw\nI tylko jeden \u2013 za.\nNie chcia\u0142bym by\u0107 Polakiem,\nTam z brudnych swoich nor\nWype\u0142z\u0142o trzech \u0142ajdak\u00f3w\nI za\u0142o\u017cy\u0142o KOR.\nDemagogiczne has\u0142a\nZala\u0142y ca\u0142y kraj\nI prosz\u0119: nie ma mas\u0142a,\nA nawet kurzych jaj!\nW Dier\u017cynskogo ojczy\u017anie\nBezkarni par\u0119 lat?!\nSolidarno\u015b\u0107 w socjalizmie?\nTego nie widzia\u0142 \u015bwiat.\nTe wszystkie nasze dary\nBratersk\u0105 zwodz\u0105c d\u0142o\u0144\nSprzedali za dolary\nKupili za to bro\u0144.\nPo nocach drukowali\nPodszepty wrogich ust\nI ci\u0119\u017cko szkalowali\nSowietskij nasz Sojuz.\n\u017bo\u0142nierzy Krasnoj Armii\nNie zosta\u0142 \u017caden gr\u00f3b!\nI wisia\u0142 na latarni\nJeden przy drugim \u2013 trup.\nI zanim ich genera\u0142\nNareszcie wzi\u0105\u0142 za pysk\nCo krok do ludzi strzela\u0142\nKontrriewolucjonist!\nDzi\u015b b\u0142yszczy im nadzieja,\n\u017be zejd\u0105 z b\u0142\u0119dnych dr\u00f3g\nI pojm\u0105, kto w ich dziejach\nPrzyjaciel im, kto wr\u00f3g.\nPolacy! My \u2013 S\u0142owianie!\nWszak wsp\u00f3lny mamy pie\u0144!\nI dla was s\u0142o\u0144ce wstanie!\nI do was przyjdzie dzie\u0144!\nZawi\u015bnie dra\u0144 i \u0142obuz,\nTch\u00f3rzliwy czmychnie szpieg\nI wkroczy nasz wsp\u00f3lny ob\u00f3z\nW dwudziesty pierwszy wiek.\nI chyba na tym koniec.\nPapieros w r\u0119ku drga\u2026\nA, jeszcze podpis: pionier \u2013\nIwan, let szest\u00b4, Moskwa.\n", "special_attrs": {}, "id": "261", "special": false}