{"name": "Litania", "link": "https://www.kaczmarski.art.pl/tworczosc/wiersze/litania/", "year": "1981", "text": "Od swych ojc\u00f3w dojrzalsi, kiedy byli w tym wieku\nBeznadziejn\u0105 ich drog\u0105 pod\u0105\u017camy \u2013 na przek\u00f3r\nCzasem s\u0142absi od kurzu wstrzymujemy wichury\nI stawiamy pomniki zapomnianej kultury\nCzasem twardsi od ska\u0142y i jak ska\u0142a nieczuli\nOmijamy spojrzeniem wyrywany bruk ulic\nWszechstronniejsi od m\u0119drc\u00f3w my\u015bl chowamy na potem\nNazywamy mus \u2013 \u0142ask\u0105 i \u015bwiat\u0142o\u015bci\u0105 \u2013 ciemnot\u0119\nBardziej godni od kr\u00f3l\u00f3w z ziemi grz\u0105skiej od potu\n\u015alepym si\u0142om historii wci\u0105\u017c skaczemy do oczu\nLecz m\u0105drzejsi od wodz\u00f3w z twarz\u0105 nisko przy ziemi\nPodajemy im co dzie\u0144 przerdzewia\u0142e ich strzemi\u0119\n\u015amiertelniejsi od kwiat\u00f3w podnosimy si\u0119 \u0142anem\nKiedy kosa ju\u017c w ruchu a pokosy sprzedane\nSprawiedliwsi od s\u0119dzi\u00f3w w trybunale wysokim\nZ wyuczonym spokojem przyjmujemy wyroki\nBezwzgl\u0119dniejsi od kat\u00f3w wreszcie wielcy i sami\nNa szafotach gadamy odci\u0119tymi g\u0142owami\n", "special_attrs": {}, "id": "266", "special": false}