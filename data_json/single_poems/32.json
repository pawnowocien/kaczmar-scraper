{"name": "Ballada czarno-bia\u0142a", "link": "https://www.kaczmarski.art.pl/tworczosc/wiersze/ballada-czarno-biala/", "year": "24.1.1989", "text": "Mam czarno-bia\u0142y \u015bwiata obraz;\nRzecz pono\u0107 bardzo to niedobra,\nBo mo\u017ce jeszcze wr\u00f3g si\u0119 obra-\nZi\u0107, \u017ce nie widz\u0119 w nim partnera.\nPrzez to mozaika mi umyka\nWewn\u0119trznych wstrz\u0105s\u00f3w polityka,\nKt\u00f3rego bezlito\u015bnie tykam,\nZ\u0142aszam, oczerniam, poniewieram.\nCieszy mnie krytyka tak szczera,\nBowiem dowodzi, \u017ce docieram\nDo tego, o co chc\u0105 si\u0119 spiera\u0107\nLudzie my\u015bl\u0105cy, a wi\u0119c \u2013 \u017cywi.\nGdy nag\u0142a bierze mnie cholera\nLub kiedy ju\u017c bezsilno\u015b\u0107 z\u017cera\nJest co\u015b, w czym \u0142atwo powybiera\u0107 \u2013\nWszech\u0142agodz\u0105cy relatywizm:\nNie ca\u0142kiem jest cywilem \u2013 cywil,\nNie tacy bia\u0142ow\u0142osi \u2013 siwi,\nNie-obrzydliwi \u2013 obrzydliwi,\nLecz w ko\u0144cu wszyscy mili Bogu!\n\u2013 Zdaj\u0105 si\u0119 m\u00f3wi\u0107 ci poczciwi,\nJakby nie wiedz\u0105c, \u017ce ich cywi-\nLizacja ka\u017cd\u0105 my\u015bl wykrzywi,\nA B\u00f3g ich Bogiem \u2013 Dekalogu.\nZawsze t\u0119sknot\u0105 ludzi ma\u0142ych\nPorz\u0105dek \u015bwiata b\u0119dzie sta\u0142y,\nWieczne sojusze i podzia\u0142y\nCho\u0107by najwy\u017cszej ceny warte;\nI to jest obraz czarno-bia\u0142y,\nJakby si\u0119 mr\u00f3wki dogada\u0142y,\n\u017be wsp\u00f3lnym domem ich wspania\u0142ym\nMa jedno by\u0107 mrowisko \u2013 martwe.\nA w mojej bieli \u2013 migotliwe\nBarwy ratuj\u0105 to, co \u017cywe,\nCo moja czer\u0144 obraca wniwecz\nJak, kiedy \u015bwiat\u0142a nagle gasn\u0105.\nDusze subtelne i wra\u017cliwe\nNie chc\u0105 uwierzy\u0107 w byt kontrast\u00f3w \u2013\nJa z pragnie\u0144 \u2013 jedno mam \u017carliwe:\nM\u00f3c widzie\u0107 ciemno\u015b\u0107,\nWidzie\u0107 jasno\u015b\u0107.\n", "special_attrs": {}, "id": "32", "special": false}