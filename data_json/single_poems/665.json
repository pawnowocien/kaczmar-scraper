{"name": "W\u00f3z siana", "link": "https://www.kaczmarski.art.pl/tworczosc/wiersze/woz-siana/", "year": "1977", "text": "(wg obrazu H. Boscha)\nPadaj\u0105 anio\u0142y Czerniej\u0105 w locie\nSkrzyd\u0142a im schn\u0105 rosn\u0105 ogony\nRoz\u0142a\u017c\u0105 si\u0119 zaraz po ziemi\nPokraki z okrutnym u\u015bmiechem\nNiebo wysokie nad nimi\nA w nich otch\u0142anie piekie\u0142\nSzum rajskich drzew Zapach owoc\u00f3w\nPrzenika suchy chrobot pazur\u00f3w\nNad mokr\u0105 traw\u0105 sier\u015bci smr\u00f3d\nPie\u015bniom anio\u0142\u00f3w wrzaski do wt\u00f3ru\nNa taki \u015bwiat wyganiam was\nJeste\u015bcie sami \u017cona i m\u0105\u017c\nZa ka\u017cdym kamieniem czai si\u0119 poczwara\nNa ka\u017cdym drzewie w\u0105\u017c\nNa taki \u015bwiat wyganiam was\nJeste\u015bcie sami ona i ty\nJaka modlitwa zabrzmi w\u015br\u00f3d moczar\u00f3w\nKt\u00f3rymi b\u0119dziecie szli\nNa taki \u015bwiat stworzono was\nA cia\u0142a wasze dr\u017c\u0105\nJaka was nagich uratuje wiara\nJak wys\u0142owicie j\u0105\nW\u00f3z siana siana w\u00f3z w\u00f3z siana\nObfito\u015b\u0107 wszelka wygina mu osie\nWi\u0119c skrzypi po drodze si\u0119 tocz\u0105c\nNa wozie para spod znaku dzbana\nW u\u015bcisku mi\u0142osnym jak w z\u0142otym stosie\n\u015awiat odebra\u0142a oczom\nW\u00f3z siana siana w\u00f3z w\u00f3z siana\n\u0141amani ko\u0142ami krzycz\u0105 przez chwil\u0119\nZbyt chciwi zbyt nieostro\u017cni\nZa wozem t\u0142um wszystkie stany z wid\u0142ami\nBy uszczkn\u0105\u0107 a w t\u0142umie intryga i sztylet\nKto \u017cyw ten gro\u017any\nW\u00f3z siana siana w\u00f3z w\u00f3z siana\nCi\u0105gn\u0105 go \u015bmieszne i straszne poczwary\nIdziemy za nimi z r\u0119kami w g\u00f3rze\nB\u0142\u0119kitne dale \u015bwiat nam ods\u0142ania\nMno\u017c\u0105 si\u0119 pie\u015bni wiary towary\nRozk\u0142ada r\u0119ce Chrystusik w chmurze\nW\u00f3z siana siana w\u00f3z w\u00f3z siana\nDok\u0105d ci\u0105gniecie go mordy zwierz\u0119ce\nDok\u0105d idziemy za wami\nKiedy nam wreszcie b\u0119dzie dane\nTo po co wyci\u0105gamy r\u0119ce\nOkr\u0119cone waszymi ogonami\nMilcz bezmy\u015blna istoto\nTu ju\u017c nie masz w\u0142adzy nad niczym\nPrzeszli\u015bmy piek\u0142a granice\nTwoim losem ogie\u0144 i b\u0142oto paj\u0119czynowe szubienice\nJelita ryb\nStudzienny szyb\nI w oku siana \u017ad\u017ab\u0142o z\u0142ote\nJak w dniu stworzenia nadzy\nLecz win\u0105 \u017cycia obarczeni\nNawet nad w\u0142asnym cierpieniem\nNie macie ju\u017c w\u0142adzy karmieni i patroszeni\nWasze to sny\nCo robimy my\nPrzez was na jawie spe\u0142nieni\nMy bezgranicznie okrutni\nJu\u017c nie mamy nadziei na \u0142ask\u0119\nZe \u015bmiechem mno\u017cymy tortury\nKrwawi i ba\u0142amutni\nW\u0142asne niebo tworzymy i chmury\nDa si\u0119 tu \u017cy\u0107\nTen \u015bwiat i my\nTo dzieci waszej natury\n", "special_attrs": {}, "id": "665", "special": false}