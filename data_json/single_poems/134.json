{"name": "Dylemat", "link": "https://www.kaczmarski.art.pl/tworczosc/wiersze/dylemat/", "year": "1980", "text": "(wg opowie\u015bci wujka Ignasia)\nW tej kamienicy, w kt\u00f3rej syn m\u00f3j razem ze mn\u0105 \u017cy\u0142 \u2013\nDrewniane schody, brudne \u015bciany, kibla biel \u2013\nMieszka\u0142 przez \u015bcian\u0119 jaki\u015b podejrzany dla mnie typ,\nNo, ale ja by\u0142em w AK \u2013 a on w AL.\nNa schodach mijali\u015bmy si\u0119 nie m\u00f3wi\u0105c sobie nic.\nDop\u00f3ki no\u017ca w brzuch nie wsadzi \u2013 wszystko gra!\nA wszystko nas dzieli\u0142o \u2013 \u0142\u0105czy\u0142 nienawistny fryc,\nNo, ale tamten by\u0142 w AL \u2013 a ja w AK.\nSpotkania nielegalne tam za \u015bcian\u0105 raz po raz,\nA ja nic na to nie poradz\u0119, cho\u0107 w \u0142eb strzel!\nBo przecie\u017c Niemca nie nasadz\u0119 na sowiecki zjazd,\nNawet je\u017celi ja w AK, a on w AL!\nW tym czasie syn m\u00f3j, J\u00f3zef, znika\u0142 z domu dzie\u0144 z dniem,\nA od nieszcz\u0119\u015bcia strzeg\u0142em go, B\u00f3g prawd\u0119 zna!\nWtem widz\u0119: stoi w drzwiach s\u0105siada z rozpalonym \u0142bem,\nCho\u0107 tamten przecie\u017c by\u0142 w AL \u2013 a ja w AK.\nZer\u017cn\u0105\u0142em pasem syna, mia\u0142 ju\u017c siedemna\u015bcie lat,\nNajlepszy wiek, \u017ceby najg\u0142upszy wybra\u0107 cel.\n\u2013 Chcesz walczy\u0107 \u2013 walcz! Ale jak Polak, nie jak kat!\nPrzecie\u017c tw\u00f3j ojciec jest w AK \u2013 a on w AL!\nSyn spojrza\u0142 na mnie i powiada, \u017ce chce Niemca bi\u0107\nI \u017ce Polaka powo\u0142anie dobrze zna \u2013\nA w czyim spe\u0142ni je imieniu \u2013 nie robi mu nic,\n\u017be by\u0142 w AL \u2013 wi\u0119c mo\u017ce te\u017c by\u0107 i w AK.\nA czas si\u0119 zbli\u017ca\u0142, ka\u017cdy czu\u0142, \u017ce ju\u017c nam ziemia dr\u017cy\nI okna dom\u00f3w ci\u0119\u0142y \u015bwiat jak okna cel!\nTamci do lasu szli, a na ulice szli\u015bmy my,\nBo my w AK \u2013 a oni byli wszak w AL!\nNo i si\u0119 sta\u0142o, co si\u0119 sta\u0142o, co si\u0119 mia\u0142o sta\u0107,\nI syn m\u00f3j zgin\u0105\u0142 \u2013 ci\u0119\u017cko rzec \u2013 pierwszego dnia.\nNie trzeba by\u0142o mi ch\u0142opaka do Powstania bra\u0107,\nNo, ale nie by\u0142 ju\u017c w AL \u2013 ju\u017c by\u0142 w AK.\nKto\u015b powie \u2013 nie on jeden! Tak, lecz dla mnie w\u0142a\u015bnie on!\nNieszcz\u0119\u015bcia jako\u015b sprawiedliwiej, Bo\u017ce \u2013 dziel!\nByleby \u017cy\u0142! Za wcze\u015bnie Panie Tw\u00f3j ogl\u0105da tron!\nByleby \u017cy\u0142!\nNiechby ju\u017c sobie by\u0142 w AL!\n", "special_attrs": {}, "id": "134", "special": false}