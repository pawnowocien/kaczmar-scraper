{"name": "Rehabilitacja komunist\u00f3w", "link": "https://www.kaczmarski.art.pl/tworczosc/wiersze/rehabilitacja-komunistow/", "year": "3.8.1987", "text": "Niepotrzebna jest do tego \u017cadna filozofia,\n\u017beby wiedzie\u0107, \u017ce stworzenia akt \u2013 wymaga ofiar.\nC\u00f3\u017c dopiero, gdy si\u0119 tworzy nowe \u015bwiata zr\u0119by,\nKiedy sk\u0142ada si\u0119 ofiary i pope\u0142nia b\u0142\u0119dy.\nBy si\u0119 jednak sprawiedliwo\u015b\u0107 spe\u0142ni\u0142a dziejowa,\nCzas ofiary b\u0142\u0119d\u00f3w \u2013 z czasem \u2013 zrehabilitowa\u0107.\nTym, co wieku p\u00f3\u0142 ju\u017c w grobach \u2013 odpoczynek wieczny;\nD\u0142uga lista ofiar czeka na S\u0105d Ostateczny.\nKomunista, by si\u0119 dosta\u0107 na wspomnian\u0105 list\u0119 \u2013\nMusia\u0142 by\u0107 zabity przez innego komunist\u0119.\nGrona m\u0119drc\u00f3w komunizmu po nocach si\u0119 poc\u0105,\nKto zas\u0142u\u017cy\u0142 na wskrzeszenie, a je\u015bli \u2013 to po co?\nKto si\u0119 jeszcze przyda\u0107 mo\u017ce, bo ju\u017c chodz\u0105 s\u0142uchy,\n\u017be marksi\u015bci potajemnie \u2013 wywo\u0142uj\u0105 duchy.\nJeden odpad\u0142, bo przed \u015bwiatem prawdy si\u0119 nie schowa:\nNie zamordowanoby go \u2013 to sam by mordowa\u0142.\nInny te\u017c si\u0119 nie nadaje, cho\u0107 obj\u0119ty czystk\u0105,\nGdyby \u017cy\u0142 \u2013 to jeszcze gorzej dzia\u0142oby si\u0119 wszystko.\nNiechby si\u0119 inaczej zgi\u0119\u0142a historii spr\u0119\u017cyna,\nA rehabilitowaliby\u015bmy dzi\u015b \u2013 Stalina.\nJednak dobrze jest pokaza\u0107 raz ca\u0142emu \u015bwiatu,\n\u017be omy\u0142ki mog\u0105 si\u0119 przydarzy\u0107 nawet katu.\nI \u017ce kocha swe ubite potomstwo Ojczyzna\nI potrafi \u2013 cho\u0107 po latach \u2013 do b\u0142\u0119d\u00f3w si\u0119 przyzna\u0107.\nWi\u0119c z powag\u0105 m\u00f3wi\u0105, wznosz\u0105c stos zbutwia\u0142ych li\u015bci:\nJacy by z nich byli dzisiaj dobrzy komuni\u015bci!\nMaterializm historyczny na nowo\u015b\u0107 si\u0119 wybi\u0142\nUdowadnia naukowo \u2013 co by by\u0142o, gdyby\u2026\nPowie kto\u015b, \u017ce w tej balladzie intencja nieczysta\u2026\nJam po prostu jest rusofil-antykomunista.\n", "special_attrs": {}, "id": "511", "special": false}