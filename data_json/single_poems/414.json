{"name": "Pieriestrojka w KGB", "link": "https://www.kaczmarski.art.pl/tworczosc/wiersze/pieriestrojka-w-kgb/", "year": "15.9.1987", "text": "W bezokiennych korytarzach\n\u015anied\u017a na nieruchomych klamkach;\nW ciszy, co jak krzyk przera\u017ca,\n\u015api Matka-\u0141ubianka.\nUtraci\u0142a wszystkie dzieci \u2013\nWi\u0119\u017ani\u00f3w, kat\u00f3w, dygnitarzy,\nTylko gdzie\u015b w kot\u0142owni \u015bwieci\nOgie\u0144 w prostej twarzy.\nPochylony nad p\u0142omieniem,\nKaszl\u0105c, bo si\u0119 komin zatka\u0142,\nLejtnant Wania ze skupieniem\nPali tajne akta.\nZ dymem id\u0105 protoko\u0142y,\nWin dowody i wyroki,\nNazwy Magadan\u00f3w, Ko\u0142ym \u2013\nCa\u0142y kraj szeroki.\nW niebyt nieba przes\u0142uchania\nUlatuj\u0105 w jasnym \u017carze\nI uwa\u017ca\u0107 musi Wania,\n\u017beby si\u0119 nie sparzy\u0107.\nIskier beztroska feeria\nDziarsko losy ludzkie pali;\nAch, gdyby\u017c to widzia\u0142 Beria!\nGdyby\u017c widzia\u0142 Stalin!\nTyle pracy w dym i popi\u00f3\u0142,\nTyle krwi i atramentu!\nDobrze, Wania, \u017ce\u015b se popi\u0142,\n\u017beby nie czu\u0107 wstr\u0119tu.\nD\u0142onie w sadzy dr\u0105 z mozo\u0142em\nSkoroszyty i bruliony.\nDobrze, Wania, \u017ce \u0142ykn\u0105\u0142e\u015b,\nBoby\u015b by\u0142 wzruszony.\nJak kazali, to kazali,\nOgie\u0144 w oczach Wani b\u0142yska \u2013\nKiedy si\u0119 histori\u0119 spali,\nKarta b\u0119dzie czysta.\nCzy to \u017cal za gard\u0142o chwyta\nOddanego swemu dzie\u0142u?\nCzy z Urz\u0119du zrobi\u0105 szpital,\nCzy mo\u017ce muzeum?\nB\u0119d\u0105 tu przyjmowa\u0107 go\u015bci\nLub pacjent\u00f3w w czystych \u0142\u00f3\u017ckach\nI zapomni o przesz\u0142o\u015bci\n\u0141ubianka-Matuszka.\nW ciemnym niebie gwiazdy \u015bwiec\u0105,\nMrok Matuszki dusz\u0119 wymi\u00f3t\u0142.\nWani \u0142zy po twarzy lec\u0105 \u2013\nAle to \u2013 od dymu.\n", "special_attrs": {}, "id": "414", "special": false}