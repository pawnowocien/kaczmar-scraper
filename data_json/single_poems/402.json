{"name": "Pana-Rejowe gadanie", "link": "https://www.kaczmarski.art.pl/tworczosc/wiersze/pana-rejowe-gadanie/", "year": "18.1.1993", "text": "Nie po\u017cywa, jak chcia\u0142by nawet cz\u0142ek poczciwy:\nNie poziera na kr\u00f3wki swoje ni g\u0105si\u0119ta,\nNierad s\u0142onku, \u017ce \u015bwieci, miesi\u0105cowi krzywy,\nLedwie czo\u0142o wyg\u0142adzi w Betlejemskie \u015awi\u0119ta.\nGorzko mi\u00f3d mu smakuje, gorzko s\u0142owa w u\u015bciech,\nNie po\u015bpiewa przy lutniej, chyba gorzkie \u017cale,\nNi mu szuka\u0107 si\u0119 zachce rado\u015bci w rozpu\u015bcie,\n\u017bonka milczy i drobiazg nie \u015bwiergoli wcale.\nSk\u0105d pogod\u0119 wzi\u0105\u0107 ducha?\nSkrzynie puste, sie\u0144 g\u0142ucha,\nCnoty grosza nie rodz\u0105,\nJeszcze w spaniu przeszkodz\u0105.\n\u015awiat ka\u017cdego pobodzie,\nKto z poduszk\u0105 w niezgodzie.\nNiecnotliwie, a syto po\u017cywa\u0107 \u2013 te\u017c sztuka;\nMa\u0142o zna\u0107 Makiawela, wiedzie\u0107 co si\u0119 dzieje,\nNiepoczciwa u ludzi kosztuje nauka \u2013\nSzyja zmi\u0119knie w terminie, a dusza stwardnieje.\nSkryj\u0105 szlachetne serce poz\u0142acane blaszki,\nNos si\u0119 z wiatrem zna\u0107 b\u0119dzie, jak kurek na dachu,\nZamiast szczerych przyjaci\u00f3\u0142 \u2013 \u015bliskie z\u0142odziejaszki,\nZa prawdziwe kochanie \u2013 uleg\u0142o\u015b\u0107 ze strachu.\nSk\u0105d pogod\u0119 wzi\u0105\u0107 ducha?\nLudzka zawi\u015b\u0107 \u2013 nie mucha,\nNi wywczasem jest w\u0142adza,\nJeszcze w spaniu przeszkadza.\n\u015awiat takiego pobodzie,\nKto z poduszk\u0105 w niezgodzie.\nPrzecz narzeka\u0107, \u017ce Stw\u00f3rca cz\u0142eczych krzywd nie p\u0142aci?\nB\u00f3g nie szlachcic pijany, co z\u0142ociszem b\u0142yska;\nNie jest cnot\u0105 ni ha\u0144b\u0105 wstyd z podartych gaci,\nAni b\u00f3l \u2013 zas\u0142uga, ani \u015bwiat \u2013 ko\u0142yska.\nSprawiedliwo\u015b\u0107 niebieska od kr\u00f3lewskiej inna:\nTo cierpieniem nagrodzi, to bogactwem stoczy.\nOpatrzno\u015bci wyroki, jak po deszczu \u2013 rynna:\nKto jeno w niebo patrzy \u2013 tego i zamoczy.\nSzcz\u0119\u015bcie \u2013 oka jest mgnienie,\nCz\u0142owiek \u2013 m\u0105dre cierpienie;\nDobry sen sobie mo\u015bci,\nKto nie kocha si\u0119 w z\u0142o\u015bci,\nA i \u017cy\u0107 b\u0119dzie s\u0142odziej,\nKto z poduszk\u0105 jest w zgodzie.\n", "special_attrs": {}, "id": "402", "special": false}