{"name": "Kiedy", "link": "https://www.kaczmarski.art.pl/tworczosc/wiersze/kiedy/", "year": "23.2.1989", "text": "Jackowi Kuroniowi\nA kiedy si\u0119 kajdanki zmieni\u0105 w bransoletki \u2013\nJedyn\u0105 kombatanta godn\u0105 bi\u017cuteri\u0119,\nGdy b\u0119d\u0105 narzekali ci, co si\u0119 odrzekli,\nNa fa\u0142szywe sojusze i nowe koterie,\nKiedy dawny przeciwnik b\u0119dzie sojusznikiem\nPrzy fili\u017cance kawy w rozmowach \u201edla dobra\u201d,\nKiedy szepty podziemne zmieni\u0105 si\u0119 w okrzyki,\nA wolno\u015bciowe has\u0142a stygn\u0105\u0107 b\u0119d\u0105 w dogmat,\nKiedy si\u0119 wszyscy martwi doczekaj\u0105 tablic,\nKrzy\u017c z kwiat\u00f3w oficjalnym oka\u017ce si\u0119 wie\u0144cem,\nOzdob\u0105 na makatce \u2013 b\u0142ysk powsta\u0144czej szabli,\nS\u0142owami tylko \u2013 Czarna Sukienka w piosence,\nKiedy si\u0119 w Konstytucj\u0119 wpasuj\u0105 traktaty\nRodem \u2013 nomen omen \u2013 z Pa\u0142acu Namiestnika,\nGdy na emeryturze polityk w\u0105saty\nP\u0142otk\u0119 \u015bci\u0105ga\u0107 b\u0119dzie \u2013 nie nar\u00f3d \u2013 z haczyka,\nGdy w ko\u015bcio\u0142ach nie chroni\u0107 si\u0119 przyjdzie, lecz modli\u0107\nNie o Ojczyzn\u0119 Woln\u0105, lecz o woln\u0105 wol\u0119,\nGdy pod\u0142ymi nazwani b\u0119d\u0105 ludzie podli,\nSzlachetnymi \u2013 szlachetni \u2013 bez wzgl\u0119du na role,\nKiedy ju\u017c \u015bredniowiecze b\u0119dzie odrodzeniem,\nRomantycy si\u0119 stan\u0105 Pozytywistami,\nKiedy si\u0119 w rzeczywisto\u015b\u0107 obr\u00f3ci marzenie\nW z\u0142otowiecznym starciu z innymi marzeniami,\nKiedy b\u0119dzie wiadomo, \u017ce jest ju\u017c to \u201ekiedy\u201d\nI pod ci\u0119\u017carem \u017cycia cz\u0142owiek powie \u2013 l\u017cej mi \u2013\nGdy si\u0119 koniec oka\u017ce pocz\u0105tkiem od biedy\nPod kopu\u0142\u0105 w ogromnym ludzi wolnych sejmie,\nKiedy si\u0119 opozycja doczeka urz\u0119d\u00f3w,\nA Zach\u00f3d dla Polak\u00f3w zjawi si\u0119 na Wschodzie,\nGdy si\u0119 narodowe odb\u0119dzie referendum:\nDo kogo ma nale\u017ce\u0107 Pa\u0142acyk na Wodzie \u2013\nBransoletki zn\u00f3w pewnie b\u0119d\u0105 kajdankami,\nCho\u0107 w czasach, co bogate i jakby \u0142askawsze.\nI stare cele stan\u0105 przed Romantykami,\nBy by\u0107 po stronie s\u0142abszych, kt\u00f3rzy b\u0119d\u0105 \u2013 zawsze.\n", "special_attrs": {}, "id": "204", "special": false}