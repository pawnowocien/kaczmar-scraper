{"name": "Diagnoza", "link": "https://www.kaczmarski.art.pl/tworczosc/wiersze/diagnoza/", "year": "25.9.2003", "text": "Szalik mych ramion nie otula,\nnie chadzam w stadzie, jak szympansy,\nnie poturbuj\u0119 byle ciula,\nstaruszce nie odbior\u0119 szansy;\nw trans mnie nie wtr\u0105c\u0105 hymn\u00f3w tony,\nlecz Kibic jestem \u2013 Zawiedziony.\nNie budz\u0119 grozy na ulicy\nbrwi wypuk\u0142o\u015bci\u0105, krojem szcz\u0119ki,\nnie r\u00f3\u017cni\u0119 si\u0119 w zasadzie niczym\nod towarzyszy mej udr\u0119ki:\ncho\u0107 z ust nie tocz\u0119 w\u015bciek\u0142ej piany,\nto Kibic ze mnie \u2013 Sfrustrowany.\nNikt o mnie nie dba, nie dopieszcza,\nmi\u0142ego nikt nie powie s\u0142owa,\n\u017cycie mi dzie\u0144 po dniu si\u0119 streszcza\nw seri\u0119 ponurych rozczarowa\u0144.\nWielem ju\u017c r\u00f3\u017cnych widzia\u0142 akcji\n\u2013 daleko mi do satysfakcji.\nWci\u0105\u017c s\u0142ysz\u0119 szumne zapowiedzi,\nw kt\u00f3re uwierz\u0119 \u2013 wbrew pami\u0119ci,\nbo taki frajer we mnie siedzi,\nkt\u00f3rego ka\u017cda \u015bciema kr\u0119ci.\nPotem winnego szukam buca,\nbo przecie\u017c sobie nie nawrzucam!\nPolska nie umie, Polska kluczy,\nPolska, w co gra, to byle jak,\nz Polsk\u0105 si\u0119 nie da zwyci\u0119stw uczci\u0107,\nwi\u0119c czci si\u0119 kl\u0119ski. Laur\u00f3w brak.\nChcia\u0142bym si\u0119 cieszy\u0107 \u2013 ssie mnie z\u0142o\u015b\u0107!\nNajwy\u017cszy czas powiedzie\u0107 \u2013 do\u015b\u0107!\nPragniesz spe\u0142nienia? Chcesz tryumfowa\u0107?\nMasz dosy\u0107 odchodzenia z niczym?\nTo \u2013 m\u00f3wi\u0105 \u2013 przesta\u0144 kibicowa\u0107,\na zacznij wreszcie uczestniczy\u0107!\nPokiwam na to \u0142bem ob\u0142udnie:\nNa siebie liczy\u0107 mi \u2013 najtrudniej\u2026\nGdybym m\u00f3g\u0142 sob\u0105 si\u0119 zachwyca\u0107,\ntobym nie robi\u0142 za Kibica\u2026\n", "special_attrs": {}, "id": "121", "special": false}