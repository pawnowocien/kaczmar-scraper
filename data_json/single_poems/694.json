{"name": "Z\u0142a reputacja", "link": "https://www.kaczmarski.art.pl/tworczosc/wiersze/zla-reputacja/", "year": "1972", "text": "(wg G. Brassensa)\nW tym miasteczku nie bez racji\nMam niedobr\u0105 reputacj\u0119\nTrzymam si\u0119 w cieniu, lecz mimo to,\nWszyscy mnie maj\u0105 za nie wiadomo co.\nNikt na swej drodze przeze mnie nie czeka,\nGdy id\u0119 sw\u0105 \u015bcie\u017ck\u0105 prostego cz\u0142owieka,\nLecz dzielni ludzie, nie chcecie, by\nKto\u015b chadza\u0142 drogami innymi ni\u017c wy,\nWi\u0119c \u015bwiat ca\u0142y na j\u0119zyki wzi\u0105\u0142 mnie,\nPr\u00f3cz g\u0142uchoniemych \u2013 rozumie si\u0119.\nGdy jest \u015bwi\u0119to narodowe\nPod poduch\u0119 chowam g\u0142ow\u0119 \u2013\nMuzyka i b\u0119bny, marszowy krok \u2013\nTo mnie nie bawi i m\u0119czy m\u00f3j wzrok.\nLudziom to przecie\u017c nie przeszkadza,\n\u017be werble nade mn\u0105 nie maj\u0105 w\u0142adzy,\nLecz dzielni ludzie, nie chcecie, by\nKto\u015b chadza\u0142 drogami innymi ni\u017c wy,\nWi\u0119c \u015bwiat ca\u0142y palcami wytyka\u0142 mnie,\nOpr\u00f3cz bezr\u0119kich, rozumie si\u0119.\nNie musz\u0119 przez \u015bwi\u0119tych by\u0107 natchniony,\nBy los przewidzie\u0107 mi przeznaczony \u2013\nLedwie si\u0119 znajdzie co\u015b przeciw mnie\nWyrzuc\u0105 mnie z miasta, mimo \u017ce:\nNikt na swej drodze przeze mnie nie czeka,\nGdy id\u0119 sw\u0105 \u015bcie\u017ck\u0105 prostego cz\u0142owieka,\nLecz dzielni ludzie, nie chcecie, by\nKto\u015b chadza\u0142 drogami innymi ni\u017c wy,\nWi\u0119c \u015bwiat ujrzy, \u017ce nie ma ju\u017c mnie\u2026\nPr\u00f3cz niewidomych, rozumie si\u0119.\n", "special_attrs": {}, "id": "694", "special": false}