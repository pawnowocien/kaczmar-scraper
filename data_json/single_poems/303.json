{"name": "M\u0142ody las", "link": "https://www.kaczmarski.art.pl/tworczosc/wiersze/mlody-las/", "year": "2.3.1982", "text": "Gdy wycinaj\u0105 m\u0142ody las\nI cieknie sok z przeci\u0119tych pni\nNie ga\u015bnie \u017cadna z wa\u017cnych gwiazd\nNic nie wstrzymuje biegu dni\nI s\u0142ycha\u0107 tylko siekier j\u0119k\nBo nie jest skarg\u0105 drzew ich trzask\nW tej ciszy duma jest i l\u0119k\nGdy wycinaj\u0105 las\nA kiedy zwo\u017c\u0105 m\u0142ody las\nGa\u0142\u0119zi ro\u015bnie g\u0119sty stos\nZa kt\u00f3rym\u015b ze str\u0105conych gniazd\nW rozpaczy ptak gdzie\u015b krzyczy w g\u0142os\nAle nie tonie nikt we \u0142zach\nGdy pnie padaj\u0105 raz po raz\nW tej ciszy godno\u015b\u0107 jest i strach\nGdy zwo\u017c\u0105 m\u0142ody las\nA kiedy pal\u0105 m\u0142ody las\nTo s\u0142ycha\u0107 j\u0119k i pisk i huk\nI dym przes\u0142ania s\u0142o\u0144ca blask\nA \u017car ogromny zwala z n\u00f3g\nI pij\u0105 z drwalem drwal za trzech\nZyskowny chwal\u0105c sobie czas\nI s\u0142ycha\u0107 rzeczy wiecznych \u015bmiech\nGdy pal\u0105 m\u0142ody las\nPo karczowisku b\u0142\u0105dzi wiatr\nPopi\u00f3\u0142 rozwiany \u2013 ogie\u0144 zgas\u0142\nOdeszli drwale do swych chat\nI ro\u015bnie m\u0142ody las\n", "special_attrs": {}, "id": "303", "special": false}