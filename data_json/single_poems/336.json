{"name": "Na starej mapie krajobraz utopijny", "link": "https://www.kaczmarski.art.pl/tworczosc/wiersze/na-starej-mapie-krajobraz-utopijny/", "year": "5.2.1993", "text": "Twardo dmuchaj\u0105 na zimne Zefiry pucu\u0142owate,\nSzumi\u0105 i trzeszcz\u0105 na wietrze odwieczne puszcze i bory,\nJe\u017cy si\u0119 sier\u015b\u0107 rzek i jezior, jak pch\u0142a wskakuje w ni\u0105 statek\nMijaj\u0105c wioski i miasta kruche, jak stary miedzioryt.\nTu konny z d\u0142oni\u0105 u czo\u0142a, tam ch\u0142op pochylony nad rad\u0142em,\nTu gruda ostrzem ruszona, tam wzg\u00f3rza w ruchu perspektyw;\nNad szorstk\u0105 sk\u00f3r\u0105 pustkowi wij\u0105 si\u0119 wst\u0119gi jedwabne\nZ nazwami mitycznych krain, kt\u00f3re w\u0119drowca urzek\u0142y.\nDr\u00f3g, by tam trafi\u0107 \u2013 nic nie u\u0142atwia\nW przestrzeniach burz i w czas\u00f3w kipieli,\nAle istnieje przecie\u017c Sarmatia,\nIstnieje gdzie\u015b Terra Felix.\nTrzech mieszczan po\u015brodku mostu wstrzyma\u0142a senna dysputa,\nZa nimi w prostym rysunku \u2013 zb\u00f3r, cerkiew, ko\u015bci\u00f3\u0142 i spichlerz.\nNurt w pieczy ma ich zasobno\u015b\u0107 na ci\u0119\u017ckich od beczek szkutach,\nUczciwszy potrzeby cia\u0142a \u2013 mi\u0142o o duszy pomy\u015ble\u0107.\nHen, gdzie szlak wodny zakr\u0119ca, w\u015br\u00f3d p\u00f3l zb\u00f3\u017c brzemieniem ugi\u0119tych\nBocian klekocze skowronkom o afryka\u0144skich podr\u00f3\u017cach.\nS\u0142ucha od czas\u00f3w poga\u0144skich tych samych plotek D\u0105b \u015awi\u0119ty\nI nimf\u0119 w le\u015bnym jeziorze strze\u017ce przed okiem intruza.\nDr\u00f3g, by tam trafi\u0107 \u2013 nic nie u\u0142atwia\nW przestrzeniach burz i w czas\u00f3w kipieli,\nAle istnieje przecie\u017c Sarmatia,\nIstnieje gdzie\u015b Terra Felix.\nW pochodzie rubasznych ob\u0142ok\u00f3w kr\u0105\u017c\u0105 Zodiaku pier\u015bcienie:\nPrzed Pann\u0105, Lwem, Bykiem, Wag\u0105 \u2013 bramy otwarte na o\u015bcie\u017c.\nNa wie\u017cach zamk\u00f3w co noc o przysz\u0142o\u015b\u0107 si\u0119 troszcz\u0105 uczeni,\nA w gronie doradc\u00f3w \u2013 w\u0142adca o tera\u017aniejszo\u015b\u0107 si\u0119 troszczy.\nCeni przyjemno\u015b\u0107 i prac\u0119, szanuje r\u0105k ludzkich twory,\nN\u0119c\u0105 go ksi\u0119gi tajemnic, cieszy go \u0142ad i dostatek.\nAle codziennie spogl\u0105da na mapy starej miedzioryt,\nGdzie wci\u0105\u017c dmuchaj\u0105 na zimne Zefiry pucu\u0142owate.\nTa Terra Felix, Sarmatia warta\nWiecznych podr\u00f3\u017cy, pi\u00f3ra i lutni.\nIstnieje przecie\u017c \u2013 wsparta na barkach\nB\u00f3stwa o rysach okrutnych.\n", "special_attrs": {}, "id": "336", "special": false}