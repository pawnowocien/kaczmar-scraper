{"name": "Rokosz", "link": "https://www.kaczmarski.art.pl/tworczosc/wiersze/rokosz/", "year": "4.2.1993", "text": "\u2013 Dosy\u0107 mamy tego, co by\u0142o,\n\u2013 Panowie szlachta! W g\u00f3r\u0119 czuby\n\u2013 Nie da dobroci\u0105 si\u0119 \u2013 to si\u0142\u0105\nStrzec przed hetmanem praw swych zguby!\n\u2013 Furda podpisy i uk\u0142ady!\n\u2013 K\u0142amie inkaust, krew jest szczera!\n\u2013 Uk\u0142ad, by pow\u00f3d by\u0142 do zdrady,\nPodpis jest, by si\u0119 go wypiera\u0107!\n\u2013 Dalej na Zamek!\n\u2013 Dalej! Dalej!\n\u2013 Precz z hetmanem!\n\u2013 Precz!\nW potrzebie wzywa nas ku chwale\nPospolita Rzecz!\nNiech z czelu\u015bci piekie\u0142 bestie\nWyci\u0105gaj\u0105 ku nam szpony;\nHufce broni\u0105 nas niebieskie,\n\u015awietliste bastiony.\nNiech diabelskim wynalazkom\nBije ciemny \u015bwiat pok\u0142ony,\nNas czekaj\u0105 z bo\u017c\u0105 \u0142ask\u0105\nNiedoczesne trony\n\u2013 Dosy\u0107 mamy tego co jest!\n\u2013 Panowie szlachta! Do pa\u0142aszy!\n\u2013 Starczy po gardle ostrza gest\nA kundel kanclerz si\u0119 wystraszy!\n\u2013 Furda odezwy, s\u0105dy, pozwy,\n\u2013 \u0141\u017c\u0105 p\u0142aczki, \u017ce\u015bmy rokoszanie!\n\u2013 Ich matactw my ofiarne koz\u0142y\nPadnie kraj, je\u015bli nas nie stanie!\n\u2013 Dalej na wie\u017c\u0119!\n\u2013 Dalej! Dalej!\n\u2013 Precz z kanclerzem!\n\u2013 Precz!\nW potrzebie wzywa nas ku chwale\nPospolita Rzecz!\nNiech z czelu\u015bci piekie\u0142 bestie\nWyci\u0105gaj\u0105 ku nam szpony;\nHufce broni\u0105 nas niebieskie,\n\u015awietliste bastiony.\nNiech diabelskim wynalazkom\nBije ciemny \u015bwiat pok\u0142ony,\nNas czekaj\u0105 z bo\u017c\u0105 \u0142ask\u0105\nNiedoczesne trony\n\u2013 Dosy\u0107 mamy tego, co b\u0119dzie!\n\u2013 Panowie szlachta! Po bu\u0142awy!\n\u2013 Niech jeden z nas na tronie si\u0119dzie\nI we\u017amie w r\u0119ce nasze sprawy!\n\u2013 Uniesiem razem w\u0142adzy ci\u0119\u017car\nW zamian ojczyzny skarbi\u0105c mi\u0142o\u015b\u0107!\nWiedzia\u0142 nasz pradziad jak zwyci\u0119\u017ca\u0107,\nNiech zatem b\u0119dzie tak, jak by\u0142o!\n\u2013 Dalej na sza\u0144ce!\n\u2013 Dalej! Dalej!\n\u2013 Precz z pomaza\u0144cem!\n\u2013 Precz!\nW potrzebie wzywa nas ku chwale\nPospolita Rzecz!\nNiech nam obce chwal\u0105 wzory\nNiemce, Szwedy, Angielczyki \u2013\nNie naucz\u0105 nas pokory\nCzarcie ich praktyki!\nNiechaj s\u0142ucha si\u0119 litery\nKto si\u0119 nie ma za cz\u0142owieka,\nNas za wiar\u0119 w zapa\u0142 szczery\nWiekuisto\u015b\u0107 czeka!\n", "special_attrs": {}, "id": "515", "special": false}