{"name": "Alternatywa", "link": "https://www.kaczmarski.art.pl/tworczosc/wiersze/alternatywa/", "year": "13.2.1986", "text": "Stan duszy m\u0119drca, co w okno ze strachem\nPatrzy, jak s\u0142o\u0144ce zamienia si\u0119 w diament,\nNie wzrusza wi\u0119\u017ania, kt\u00f3remu p\u0142at blachy\nPrzes\u0142ania w kraty poci\u0119ty firmament.\nNa my\u015bl o wi\u0119\u017aniu, kt\u00f3remu tak ma\u0142o\nPozostawiono, pr\u00f3cz snu i jedzenia,\n\u017be tyle \u017cyje \u2013 ile \u017cyje cia\u0142o \u2013\nRytm serca m\u0119drca o w\u0142os si\u0119 nie zmienia.\nNie dbaj\u0105 zmys\u0142y, za czym t\u0119skni dusza.\nC\u00f3\u017c, \u017ce my\u015bl lotna, skoro byt parszywy.\nN\u0119dza istnienia m\u0105dro\u015bci nie wzrusza\nAni te\u017c m\u0105dro\u015b\u0107 nie ma na ni\u0105 wp\u0142ywu.\nWi\u0119c w przeciwie\u0144stwach szukaj\u0105c sensu\nTo jedno wi\u0119zie\u0144-m\u0119drzec wie, niestety:\nKonkret \u2013 odmawia bytu Uniwersum,\nA Uniwersum za nic ma konkrety.\nPodziwiam umys\u0142, \u017ce potrafi zgo\u0142a\nTam, gdzie si\u0119 cia\u0142o skr\u0119ca z obrzydzenia,\nNad och\u0142apami pochyliwszy czo\u0142a,\nSzuka\u0107 zasady porz\u0105dku istnienia.\nGardz\u0119 umys\u0142em, \u017ce nadto \u0142akomy\nNa wiwisekcje i rentgenografie \u2013\nIstoty wn\u0119trza pragn\u0105c sprawdzi\u0107 domys\u0142,\nIstot\u0119 kszta\u0142tu tnie na chybi\u0142 trafi\u0142.\nUczony \u2013 my\u015bl\u0105 przenikn\u0105\u0142 pustyni\u0119\nI skarb ukryty w g\u0142\u0119bi ujrza\u0142 jasno,\nLecz skarbu tego strzeg\u0142y trzy \u015bwi\u0105tynie,\nKt\u00f3rych wzrok m\u0119drca nawet nie zadrasn\u0105\u0142.\nWi\u0119c zniszczy\u0142 jednej polichromie z\u0142ote,\nNa strz\u0119py porwa\u0142 drugiej srebrne blachy,\nSklepienie trzeciej roz\u0142upa\u0142 kilofem,\nBy gar\u015b\u0107 krwi suchej wygrzeba\u0107 spod piachu.\nCzy proch sprzed wiek\u00f3w owe gruzy sp\u0142aci \u2013\nNiech skrupulatni wylicz\u0105 uczeni.\nPoszukiwanie wszelki sens sw\u00f3j traci,\nGdy zw\u0105 szukaniem to \u2013 co jest niszczeniem.\n", "special_attrs": {}, "id": "11", "special": false}