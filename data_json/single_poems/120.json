{"name": "Diabe\u0142 m\u00f3j", "link": "https://www.kaczmarski.art.pl/tworczosc/wiersze/diabel-moj/", "year": "9.2.1995", "text": "(za R. Girardem)\nNie nauczono mnie paciorka,\nNigdy nie by\u0142em u spowiedzi,\nWi\u0119c od czupryny do rozporka\nNiejeden diabe\u0142 we mnie siedzi.\nPr\u00f3cz tych, co dbaj\u0105 o natchnienie,\nSamopoczucie i rozkosze,\nSzczeg\u00f3lnie tego sobie ceni\u0119,\nKt\u00f3rego w kr\u0119gos\u0142upie nosz\u0119.\nTak mi usztywni\u0142 karku kr\u0119gi,\n\u017be mimo gro\u017aby i namowy \u2013\nAni kazanie, ani pr\u0119gierz\nNie zdo\u0142a mi pochyli\u0107 g\u0142owy.\nNie, \u017cebym nie chcia\u0142! Wr\u0119cz zazdroszcz\u0119\nTym, co potrafi\u0105 uj\u015b\u0107 zatraty\nI \u0142\u0105cz\u0105 swe talenty owcze\nW stada wzajemnej aprobaty.\nPrzez to kalectwo \u2013 zdrowych rani\u0119,\nNa pogodzonych \u015bci\u0105gam bied\u0119,\nWszelkie zbiorowe pojednanie\nObracam w \u201ejedno\u015b\u0107 \u2013 minus Jeden\u201d.\nAni nie broni\u0119 si\u0119 pogard\u0105,\nAni nie brudz\u0119 si\u0119 popio\u0142em,\nLecz b\u0119d\u0119 \u017cy\u0142 i umr\u0119 \u2013 hardo,\nChc\u0105c nie chc\u0105c \u2013 z podniesionym czo\u0142em.\nJe\u017celi hardzi Stw\u00f3rc\u0119 brzydz\u0105 \u2013\nNiech mi odm\u00f3wi odkupienia.\nCho\u0107 chyba mnie zrozumie, widz\u0105c,\n\u017be te\u017c samotnie trwa w przestrzeniach.\nBo czym s\u0105 moje grzechy ma\u0142e,\nGdy On pokornych ma \u2013 miliony.\nRzadko Mu g\u0142ow\u0119 zawraca\u0142em\nI tylko \u2013 w imi\u0119 odtr\u0105conych.\n", "special_attrs": {}, "id": "120", "special": false}