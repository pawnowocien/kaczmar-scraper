{"name": "Ballada o weso\u0142ym fachowcu", "link": "https://www.kaczmarski.art.pl/tworczosc/wiersze/ballada-o-wesolym-fachowcu/", "year": "1977", "text": "Fachowcem jestem, n\u00f3\u017c m\u00f3j w r\u0119ku mi nie lata,\nWi\u0119c bez wytchnienia dniem i noc\u0105 kraj\u0119, tn\u0119.\nNa \u017caden bym si\u0119 nie zamieni\u0142 zaw\u00f3d \u015bwiata,\nBo ja mam n\u00f3\u017c pod kt\u00f3rym wy k\u0142adziecie si\u0119.\nZesp\u00f3\u0142 mam dobrany tak \u017ce nie potrzeba s\u0142\u00f3w.\nMaski zreszt\u0105 zakrywaj\u0105 usta oraz nos.\nGestem pokazuj\u0119 \u2013 ci\u0105\u0107 tu, przytrzyma\u0107 tu \u2013\nNa zabiegu skupiam si\u0142\u0119 i oszcz\u0119dzam g\u0142os.\nG\u0142os \u0142agodny m\u00f3j i szczery dla pacjent\u00f3w mam.\nNim postawi\u0119 im diagnoz\u0119 patrz\u0105 we mnie i\nJa diagnoz\u0119, jak narkoz\u0119 im z u\u015bmiechem dam,\nBy spokojnie potem wie\u017a\u0107 za d\u017awi\u0119koszczelne drzwi.\nGest r\u0119kawiczki ju\u017c na d\u0142oniach mam\nGest narz\u0119dzie moje w r\u0119ku wiernie l\u015bni\nBrzuch, lub inn\u0105 cia\u0142a cz\u0119\u015b\u0107 ods\u0142ania\u0107 zwyk\u0142em sam\nAsystenci tamponami susz\u0105 \u015blady krwi i\nCiach ju\u017c widz\u0119 organ kt\u00f3ry wyci\u0105\u0107 mam\nReszt\u0119 zrobi asystenta r\u0119ki zgrabny \u015bcieg\nTak przecinam nabrzmia\u0142e gruczo\u0142y,\nZapalne stany likwiduj\u0119 raz po raz.\nT\u0119 dewiz\u0119 wynios\u0142em ju\u017c ze szko\u0142y:\nSpo\u0142eczne zdrowie w zdrowiu tkwi ka\u017cdego z nas!\nA potem r\u0119ce dok\u0142adnie obmywam,\nNa palce swe patrz\u0119 od wszelkich wolne dr\u017ce\u0144.\nZ jasnego lustra twarz patrzy szcz\u0119\u015bliwa\nCz\u0142owieka, kt\u00f3ry pracowicie sp\u0119dzi\u0142 dzie\u0144.\n", "special_attrs": {}, "id": "60", "special": false}