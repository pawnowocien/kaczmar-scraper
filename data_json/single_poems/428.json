{"name": "Piosenka zza miedzy", "link": "https://www.kaczmarski.art.pl/tworczosc/wiersze/piosenka-zza-miedzy/", "year": "20.2.2001", "text": "Grzech wyniszcza, cnota tuczy,\nChrystus si\u0119 polskiego uczy,\nNieomylne rze\u017abi\u0105 pie\u015bni\nZiemi\u0119 p\u0142ask\u0105, jak nale\u015bnik,\nWok\u00f3\u0142 Ziemi kr\u0105\u017cy S\u0142o\u0144ce,\nSzatan pono\u0107 ma dwa ko\u0144ce,\nWi\u0119cej wiedzie\u0107 niebezpiecznie,\nJe\u015bli \u017cy\u0107 chcesz wiecznie!\nPrzywyk\u0142y pokolenia,\n\u017be tak si\u0119 los nam splata:\nZa miedz\u0105 Dzie\u0144 Stworzenia,\nA u nas \u2013 Koniec \u015awiata\u2026\nWspar\u0142 Stw\u00f3rca dusze s\u0142abe\nI sta\u0142a si\u0119 odmiana:\nZa miedz\u0105 Wie\u017ca Babel,\nA u nas \u2013 S\u0142owo Pana!\nNagrody przysz\u0142a pora\nI kary \u2013 tam gdzie trzeba:\nZa miedz\u0105 \u2013 Sodomora,\nA u nas \u2013 Manna z Nieba!\nW piekle wid\u0142y s\u0105 i smo\u0142a,\nJudasz \u2013 \u017byd o lito\u015b\u0107 wo\u0142a,\nA w niebiosach ch\u00f3rki chmurek,\nMi\u0142osierdzie i paci\u00f3rek!\nCzy\u015bciec czeka na cz\u0142owieka,\nCo od pokus nie ucieka \u2013\nWi\u0119cej wiedzie\u0107 niebezpiecznie\nJe\u015bli \u017cy\u0107 chcesz wiecznie!\n\u017be \u015bwiatu nie do \u015bmiechu \u2013\nTrudno si\u0119 nawet dziwi\u0107:\nZa miedz\u0105 \u2013 Siedem Grzech\u00f3w,\nA u nas \u2013 Sprawiedliwi!\nI pr\u00f3\u017cnoby zaprzecza\u0107\nKto w sromie, a kto w chwale:\nZa miedz\u0105 \u2013 Si\u00f3dma Piecz\u0119\u0107,\nA u nas \u2013 Jeruzalem!\nJeszcze si\u0119 Bestia sro\u017cy\nOstatnim zion\u0105c tchnieniem:\nZa miedz\u0105 ju\u017c Gniew Bo\u017cy,\nA u nas \u2013 Objawienie!\nZa miedz\u0105 \u2013 Koniec \u015awiata,\nA u nas \u2013 Zmartwychwstanie!\nLecz wci\u0105\u017c ku niebu wzlata\nCh\u00f3r pr\u00f3\u015bb o zmi\u0142owanie!\nS\u0142uszna trwoga i pokora:\nNiewiadoma \u015bmierci pora!\nNiewiadome i wyroki \u2013\nKto w p\u0142omienie, kto w ob\u0142oki?\nNiepoj\u0119ta kr\u0119ta \u015bcie\u017cka\nTego, kto w\u015br\u00f3d ludzi mieszka.\nWi\u0119cej wiedzie\u0107 niebezpiecznie,\nJe\u015bli \u017cy\u0107 chcesz wiecznie!\n", "special_attrs": {}, "id": "428", "special": false}