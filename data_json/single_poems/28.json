{"name": "Bajki", "link": "https://www.kaczmarski.art.pl/tworczosc/wiersze/bajki/", "year": "1978", "text": "Nas nie obchodz\u0105 dzikie cmentarze,\nGdzie strasz\u0105 was smutne upiory.\nNas nie obchodz\u0105 bogactwa w pieczarze\nStrze\u017conej przez cztery potwory.\nNas nie obchodz\u0105 i z ch\u0142opa kr\u00f3le,\nI kr\u00f3le zmienione w pokrzywy,\nTurnieje o serce najm\u0142odszej z ich c\u00f3rek,\nTrony bezpa\u0144skie i krzywe.\nPo ptaka z\u0142otego na g\u00f3ry ze szk\u0142a,\nZa k\u0142\u0119bkiem kurzu co drog\u0119 zna,\nW\u015br\u00f3d m\u0119drc\u00f3w zmienionych w kamienie,\nRozkoszy kusz\u0105cych na boki,\nO lito\u015b\u0107 kto\u015b b\u0142aga, unikasz spojrzenia,\nZa k\u0142\u0119bkiem co drog\u0119 zna \u2013\nNa g\u00f3ry ze szk\u0142a!\nZa tob\u0105 z\u0142a noc, za tob\u0105 z\u0142y \u015bwit,\nPrzed tob\u0105 ptak z\u0142oty i g\u00f3ry szczyt\nI ptak ci\u0119 swym panem obwo\u0142a\u0142;\nCho\u0107 staro\u015b\u0107 po g\u0142owie ci\u0119 g\u0142aszcze\nZostajesz ju\u017c tam, sk\u0105d wr\u00f3ci\u0107 nie zdo\u0142asz,\nSk\u0105d mo\u017cesz na \u015bwiat lub ponad \u015bwiat patrze\u0107,\nA w dole z\u0142a noc kryje szczyt\nI wstaje z\u0142y \u015bwit.\nWtem skrzyd\u0142a rozwija na d\u0142oni twej ptak\nI dziobie ci\u0119 w twarz. Niepok\u00f3j, czy znak?\nJu\u017c widzisz \u2013 po szklanym stoku\nKto\u015b pnie si\u0119, jak ty si\u0119 pi\u0105\u0142e\u015b.\nPtak krzyczy rado\u015bnie, a on krok po kroku\nSiwiej\u0105c i garbi\u0105c si\u0119 idzie z mozo\u0142em.\nNie widzisz go ju\u017c, tchu ci brak.\nBije skrzyd\u0142ami ptak.\nZmieniasz si\u0119 w bujny krzak.\nBije skrzyd\u0142ami ptak.\nA tamten podchodzi i kaszle, i rz\u0119zi\nI ptaka zdejmuje z twej r\u0119ki \u2013 z ga\u0142\u0119zi\nNa ziemi\u0119 osuwa si\u0119 z nim\nI w cieniu usypia twym.\n", "special_attrs": {}, "id": "28", "special": false}