{"name": "Szko\u0142a [1989]", "link": "https://www.kaczmarski.art.pl/tworczosc/wiersze/szkola-1989/", "year": "16.3.1989", "text": "Nasza szko\u0142a od miesi\u0119cy jest w remoncie,\nZawieszono nam normalnych zaj\u0119\u0107 tok \u2013\nJasny jest sukces\u00f3w brak na rob\u00f3t froncie,\nB\u0119dzie trwa\u0107 ten remont wi\u0119c za rokiem rok.\nDyskutuj\u0105 wci\u0105\u017c \u2013 dyrektor, pedagodzy\nI Komitet Rodzicielski wtr\u0105ca si\u0119,\nJak tu nas utrzyma\u0107 przez ten czas na wodzy,\nGdy wychowa\u0107 na Polak\u00f3w nie ma gdzie.\nRozpocz\u0119to od zabrania nam patrona.\nJu\u017c Boles\u0142aw Bierut nie jest tym, kim by\u0142.\nO nast\u0119pc\u0119 k\u0142\u00f3c\u0105 si\u0119 szacowne grona:\nKto\u015b z Sanacji czy te\u017c kto\u015b z akowskich si\u0142?\nGdy portrety zdj\u0119li \u2013 wylaz\u0142 brud ze \u015bciany,\nGdy tablic\u0119 odbijali \u2013 trzasn\u0105\u0142 mur.\nCa\u0142y gmach by\u0107 musi teraz odnawiany,\nA tu \u2013 puszka farby i cementu w\u00f3r.\nNa tablicach starych pisa\u0107 ju\u017c si\u0119 nie da,\nNie wiadomo zreszt\u0105 jeszcze \u2013 co i czym?\nNie ma \u015bwiat\u0142a, bo \u017car\u00f3wki wo\u017any sprzeda\u0142,\nPo tym, jak dyrektor si\u0119 pok\u0142\u00f3ci\u0142 z nim.\nA mikroskop \u2013 dar Pionier\u00f3w, stary rupie\u0107\nJako\u015b nic powi\u0119kszy\u0107 nie chce jak na z\u0142o\u015b\u0107.\nW biologicznej zn\u00f3w zacz\u0119\u0142o cuchn\u0105\u0107 trupem,\nBo spirytus z preparat\u00f3w wypi\u0142 kto\u015b.\nNa dodatek skandal \u2013 pan od r\u0119cznych rob\u00f3t\nZ braku zaj\u0119\u0107 i narz\u0119dzi, stary dra\u0144,\nW szkolnej ciemni dzie\u0144 po dniu, pr\u00f3cz wolnych sob\u00f3t,\nWywo\u0142ywa\u0142 zdj\u0119cia rozebranych pa\u0144.\nWszystko teraz jednocze\u015bnie wysz\u0142o na jaw,\nWi\u0119c inspekcje przyje\u017cd\u017caj\u0105 raz po raz,\nA nam \u2013 ca\u0142kiem s\u0105 na r\u0119k\u0119 takie jaja,\nBo nareszcie mamy spok\u00f3j, mamy czas.\nJednych ci\u0105gnie po nauk\u0119 na ulic\u0119,\nInni wino z jab\u0142ek ci\u0105gn\u0105 w pierwszej z bram,\nS\u0105 i tacy, co wyjad\u0105 za granic\u0119,\n\u017beby stamt\u0105d m\u00f3c przysy\u0142a\u0107 paczki nam.\nJeszcze inni do ko\u015bcio\u0142a chodz\u0105 z rana,\nBo rodziny z dusz ratuj\u0105, co si\u0119 da,\nZa to w nocy na cmentarzu \u2013 czcz\u0105 Szatana,\nRytualnie kroj\u0105c brzuch czarnego psa.\nWi\u0119c \u2013 bawimy si\u0119, o nudzie nie ma mowy!\nBawi\u0105c \u2013 uczysz si\u0119 i odt\u0105d tak ma by\u0107!\nZamiast martwe prawdy wbija\u0107 w m\u0142ode g\u0142owy \u2013\nNauczymy wreszcie si\u0119 jak w Polsce \u017cy\u0107!\n", "special_attrs": {}, "id": "580", "special": false}