{"name": "Czary skuteczne na swary odwieczne", "link": "https://www.kaczmarski.art.pl/tworczosc/wiersze/czary-skuteczne-na-swary-odwieczne/", "year": "4.2.1993", "text": "Wielkie jest na czary zapotrzebowanie\nW czasach niespokojnych kr\u00f3lestwa bez stos\u00f3w.\nWierzy w nie lud prosty, wierz\u0105 pretorianie\nRymuj\u0105c formu\u0142y na odmian\u0119 losu\nI na pozbywanie si\u0119\nStrapie\u0144 i os\u00f3b.\nUlep kuk\u0142\u0119 wroga twego\nPodobie\u0144stwa niechybnego,\nNa niej szpil\u0105 jego imi\u0119\nWypisz wraz z imieniem Z\u0142ego.\nZaczem noc\u0105 spal w kominie\nA w m\u0119czarniach wr\u00f3g tw\u00f3j zginie.\nSzpila z br\u0105zu, pszczeli wosk\nI uwolnisz si\u0119 od trosk.\nS\u0142ycha\u0107 z ust dostojnych has\u0142a i zakl\u0119cia,\nGorej\u0105 z\u0142e oczy rzucaj\u0105c uroki\nA zauroczeni nie maj\u0105 poj\u0119cia\n\u017be ju\u017c ostateczne zapad\u0142y wyroki,\n\u015aci\u0119ty \u0142eb kurcz\u0119cia\nA cia\u0142o \u2013 w podskoki.\nWe\u017a wisielca j\u0119zyk suchy,\nKrew nieczyst\u0105 polatuchy\nI w miedzianym trzyj mo\u017adzierzu.\nDodaj wino mszalne z kruchty,\nUczy\u0144 napar, wypij \u015bwie\u017cy,\nA \u015bwiat w s\u0142owa twe uwierzy.\nJ\u0119zyk trupa, kurwy \u015bluz,\nA, co powiesz \u2013 to ju\u017c mus.\nP\u0142yn\u0105 ulicami magiczne opary,\nChodz\u0105 prostaczkowie szcz\u0119\u015bciem oczadzeni,\nZgrzytaj\u0105 z\u0119bami ofiary niewiary,\n\u017be w tej kuchni w\u0142asnej nie piek\u0142y pieczeni.\nCuda to, czy czary,\n\u017be si\u0119 \u015bwiat odmieni\u0142?\nGrosz ostatni \u017cebrakowi\nZabierz, daj czarownikowi\nI si\u0119 brzmieniem zakl\u0119\u0107 odurz\nZaczem g\u0142ow\u0119 workiem owi\u0144\nI z wysokich rzu\u0107 si\u0119 schod\u00f3w\nTo nie zaznasz wi\u0119cej g\u0142odu.\nJak nie wierzysz \u2013 to si\u0119 m\u00f3dl,\nC\u00f3\u017c jest w ko\u0144cu \u2013 ziemski g\u0142\u00f3d?\n", "special_attrs": {}, "id": "105", "special": false}