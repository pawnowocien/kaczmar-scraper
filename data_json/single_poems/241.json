{"name": "Kwestia odwagi", "link": "https://www.kaczmarski.art.pl/tworczosc/wiersze/kwestia-odwagi/", "year": "21.1.1993", "text": "Zbigniewowi Herbertowi\nTo wcale nie jest takie \u0142atwe\nOd\u0142o\u017cy\u0107 dumn\u0105 bro\u0144 odmowy,\nBuntu rozpaczy szybk\u0105 szabl\u0119,\nHe\u0142m, kt\u00f3ry od pos\u0142uchu chroni\u0142,\nPi\u00f3ropusz pie\u015bni narodowych,\nOstrogi krzywd nienaprawionych.\nZdj\u0105\u0107 puklerz niewzruszonych zasad\nRze\u017abiony w p\u0142askie twarze \u015awi\u0119tych,\nKt\u00f3rego wz\u00f3r \u2013 po ci\u0119\u017ckich czasach\nWinien by\u0107 w duszy odci\u015bni\u0119ty.\nTo wcale nie jest takie \u0142atwe.\nZamkn\u0105\u0107, z poczuciem \u017ce na zawsze\nArsena\u0142 \u015brodk\u00f3w ostatecznych:\nProch samopalny, cierpie\u0144 lonty\nDo argument\u00f3w wszystkosiecznych.\nTo wcale nie jest takie \u0142atwe\nZwin\u0105\u0107 ostatnich redut map\u0119.\nBo kwesti\u0105 wielkiej jest odwagi\nW lustrze oboj\u0119tnego \u015bwiat\u0142a\nZobaczy\u0107 si\u0119 bezbronnym, nagim \u2013\nIstot\u0105 w istot rojowisku;\nOtwart\u0105 r\u0119k\u0105 przyj\u0105\u0107 zak\u0142ad\nO zawsze bezlitosn\u0105 przysz\u0142o\u015b\u0107.\nNie wierz\u0105c w sens zbiorowej wiary\nNie gardzi\u0107 ras\u0105 jej wyznawc\u00f3w.\nCodziennie skromne k\u0142a\u015b\u0107 ofiary\nW chramach b\u00f3stw ograbionych z blasku.\nTo wcale nie jest takie \u0142atwe.\nBy\u0107 swoim w\u0142asnym \u015awiatowidem,\nCudzych nie wy\u015bmiewaj\u0105c bo\u017cyszcz,\nZdobywa\u0107 wsp\u00f3\u0142wyznawc\u00f3w wstydem\nZ pr\u00f3b nieporadnych bycia \u015bwiadkiem:\nBo przecie\u017c trwa noc d\u0142ugich no\u017cy\nCho\u0107 dziennym si\u0119 maskuje \u015bwiat\u0142em.\nSamotn\u0105 nie pysz\u0144 si\u0119 niemoc\u0105,\nNie szukaj zbroi w arsena\u0142ach,\n\u017byj tak by\u015b zawsze wiedzia\u0142 \u2013 po co\nBezcenny Ci \u2013 Kapitel Cia\u0142a.\nTo wcale nie jest takie \u0142atwe.\n", "special_attrs": {}, "id": "241", "special": false}