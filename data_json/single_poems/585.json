{"name": "S\u0119p", "link": "https://www.kaczmarski.art.pl/tworczosc/wiersze/sep/", "year": "1981", "text": "W\u015br\u00f3d podnieconych, w \u015brodku, ale w cieniu\nJak s\u0119p zgarbiony \u2013 i \u0142ysy i siwy\nSiedzi m\u0105\u017c stanu w czujnym zamy\u015bleniu\nAkurat syty \u2013 zatem dobrotliwy.\nW\u015br\u00f3d roze\u015bmianych \u015bmieje si\u0119 nieg\u0142o\u015bno,\nW\u015br\u00f3d rozklaskanych klaszcze mimochodem;\nTo zapami\u0119ta anegdot\u0119 spro\u015bn\u0105,\nTo zdanie, kt\u00f3re mo\u017ce by\u0107 dowodem.\nZe sceny ludzie jasno o\u015bwietleni,\nZ zawodu nadzy \u2013 my\u015bli \u015bl\u0105 bezbronne\nW g\u0105szcz incognito zgromadzonych cieni,\nKt\u00f3re \u2013 \u017ce nieme \u2013 wi\u0119c ha\u0142asu g\u0142odne.\nW\u015br\u00f3d zapatrzonych \u2013 on jeden wpatrzony\nW twarz m\u00f3wi\u0105cego. Reflektor jak lampa\nZ ust wydobywa zeznania obrony \u2013\nI c\u00f3\u017c, \u017ce wierszem m\u00f3wione przez franta?\nS\u0142owo za s\u0142owem w \u0142yse uszy w\u0142azi,\nNieruchomiej\u0105 bezdenne \u017arenice;\nGdyby przezorny cie\u0144 nie skrywa\u0142 twarzy,\nKa\u017cdy by odgad\u0142 s\u0119pa tajemnic\u0119.\nNic nie rozumie \u015bcierwnik siwog\u0142owy,\nWi\u0119c sztuk\u0119 w\u0119szy jak ludzk\u0105 padlin\u0119;\nW zdaniu co czwarte rozpoznaje s\u0142owo,\nW s\u0142owie \u2013 \u0142up albo nieprzydatn\u0105 \u015blin\u0119.\nKocha robactwo, szakale i hieny,\nNa czas sw\u00f3j czeka \u2013 cichy i cierpliwy.\nW \u015brodku, lecz w cieniu. W czujnym zamy\u015bleniu.\nAkurat syty.\nJeszcze dobrotliwy.\n", "special_attrs": {}, "id": "585", "special": false}