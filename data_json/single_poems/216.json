{"name": "Kosmonauci", "link": "https://www.kaczmarski.art.pl/tworczosc/wiersze/kosmonauci/", "year": "1976", "text": "Posadzili na fotelach mi\u0119kkich nas\nI pasami do nich cia\u0142a przywi\u0105zali\nI zamkn\u0119li nad g\u0142owami szczelny w\u0142az\nI od zewn\u0105trz \u015bruby w nim pozakr\u0119cali.\nHe\u0142my g\u0142owy nam wessa\u0142y jak pijawki\nI oddzieli\u0142 nas od \u015bwiata brzuch potwora \u2013\nJe\u015bli s\u0142ycha\u0107 co\u015b, to to, co jest w s\u0142uchawkach,\nJe\u015bli wida\u0107 co\u015b, to to w telewizorach.\nW cich\u0105 ciemn\u0105 przestrze\u0144 nieba wystrzelili nas\nI patrzyli, p\u00f3ki si\u0119 nie upewnili, \u017ce\nMy pr\u00f3\u017cni, w stanie niewa\u017cko\u015bci,\nGdzie z op\u00f3\u017anieniem nas dochodz\u0105 g\u0142osy z Ziemi,\nGdzie w normie humor dobry, w normie md\u0142o\u015bci,\nW normie powolno\u015b\u0107, m\u00f3zgu niedokrwienie.\nCi\u0105gle w tym samym stadium dojrza\u0142o\u015bci,\nW jakim nas wystrzelono w ten bezdenny krater;\nZ takim zasobem o swym losie wiadomo\u015bci,\nJaki nam da koordynator.\nS\u0142ycha\u0107 tylko jego lub spikera g\u0142os,\nNa ekranach g\u0105szcz wykres\u00f3w i wylicze\u0144 \u2013\nJak\u0105 si\u0142\u0119 daje atomowy stos,\nIle jemy mi\u0119sa w proszku i s\u0142odyczy.\nNie lecimy my odkrywa\u0107 gwiazdozbior\u00f3w\nAni z obcych planet uszczkn\u0105\u0107 gruntu gram\u00f3w;\nNaszym wielkim celem jest, og\u00f3lnie bior\u0105c,\nKONSEKWENTNA KONTYNUACJA PROGRAMU!\nCicha ciemna przestrze\u0144 nieba nas otacza\nI nikt z nas na razie nie rozpacza, \u017ce\nMy w pr\u00f3\u017cni, w stanie niewa\u017cko\u015bci \u2013\nPrzedmioty, my\u015bli, s\u0142owa kr\u0105\u017c\u0105 gdzie\u015b bezw\u0142adnie;\n\u017be automaty wesz\u0142y w stan nieomylno\u015bci\nI wszystko wiedz\u0105 dok\u0142adnie!\n\u017be roz\u0142o\u017cone porcje naszej aktywno\u015bci,\n\u017be czas niepr\u0119dki, gdy staniemy zn\u00f3w na Ziemi!\nWr\u00f3cimy \u2013 s\u0105dz\u0105c po program\u00f3w niezmienno\u015bci \u2013\nGdy co\u015b si\u0119 bez nas na niej \u2013 zmieni!\n", "special_attrs": {}, "id": "216", "special": false}