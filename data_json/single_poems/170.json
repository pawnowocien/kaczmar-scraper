{"name": "Helena", "link": "https://www.kaczmarski.art.pl/tworczosc/wiersze/helena/", "year": "1978", "text": "Nie pal\u0119 kadzide\u0142 i ofiar nie sk\u0142adam\nGdy s\u0142ysz\u0119 krzyk m\u0119\u017cczyzn walcz\u0105cych\nGdy Parys powraca nie daj\u0119 mu siebie\nI patrz\u0119 jak ci\u0119\u017cko zasypia\nIm tarcze i zbroje przyros\u0142y do cia\u0142\nKrzyk w gard\u0142ach zamieszka\u0142 na sta\u0142e\nPo nocach bogowie im \u015bni\u0105 si\u0119 nie ja\nBo do nich nale\u017cy los wojny\nMrok t\u0142umi j\u0119k rannych nad Troi aren\u0105\nM\u00f3j m\u0105\u017c m\u00f3j kochanek wzdychaj\u0105 przez sen\nI s\u0142ysz\u0119 w\u015br\u00f3d ciszy nami\u0119tny ich szept\nAteno\nI \u017caden z nich w sobie nie mie\u015bci drugiego\nJak chcia\u0142abym by\u0107 dla nich obu\nCo noc ka\u017cdy z nich na mych r\u0119kach umiera\nI nie wiem po kt\u00f3rym \u0142ka\u0107 g\u0142o\u015bniej\nZbyt wiele si\u0119 sta\u0142o by zrobi\u0107 cokolwiek\nCo \u015bmierci k\u0142ad\u0142oby kres\nNa murach ju\u017c jutro zastyg\u0142aby krew\nW litery: Nie koniec zmagania\nW sk\u00f3rzanym namiocie komnacie kamiennej\nM\u00f3j m\u0105\u017c m\u00f3j kochanek wzdychaj\u0105 przez sen\nI s\u0142ysz\u0119 w\u015br\u00f3d ciszy nami\u0119tny ich szept\nAteno\nGdy jeden z nich zginie posi\u0105dzie mnie drugi\nNie modl\u0119 si\u0119 dzi\u015b za \u017cadnego\nPo latach dziesi\u0119ciu nad stosem dymi\u0105cym\nObydwu t\u0119 sam\u0105 ma twarz\nIm starczy b\u0142ysk s\u0142o\u0144ca na ostrzu oszczepu\nI \u017c\u00f3\u0142\u0107 na kamieniach co wr\u00f3\u017cy zwyci\u0119stwo\nWodzowie czy zawsze do tryumfu czy kl\u0119ski\nPotrzebna wam pi\u0119kna kobieta\nDopiero gdy los si\u0119 rozstrzygnie nad ziemi\u0105\nI ty \u015bmier\u0107 zobaczysz ty spotkasz si\u0119 ze mn\u0105\nTo dr\u017c\u0105c z umierania i dr\u017c\u0105c z po\u017c\u0105dania\nObydwaj szepniecie\nHeleno\n", "special_attrs": {}, "id": "170", "special": false}