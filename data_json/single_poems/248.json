{"name": "Laur olimpijski", "link": "https://www.kaczmarski.art.pl/tworczosc/wiersze/laur-olimpijski/", "year": "25.2.1988", "text": "Zn\u00f3w, jak co cztery lata nad poruszonym \u015bwiatem\nWzni\u00f3s\u0142 sztandar olimpijski si\u0119 zim\u0105 oraz latem.\nPod niebem niespokojnym ogni\u015bcie znicz si\u0119 wznieci\u0142,\nDr\u017c\u0105 ju\u017c z niecierpliwo\u015bci atletki i atleci.\nTen narty swe smaruje, ten \u0142y\u017cwy swoje ostrzy,\nGotowo\u015b\u0107 trwa sportowa w Pary\u017cu i Bydgoszczy,\nCi owijaj\u0105 kije co zetr\u0105 si\u0119 o kr\u0105\u017cek,\nCi gogle w mydle myj\u0105, \u00f3w buty sobie wi\u0105\u017ce.\nC\u00f3\u017c zmusza ich do tego, c\u00f3\u017c w duszach \u017car rozjarza,\n\u017be raz na cztery lata l\u015bni rado\u015b\u0107 w prostych twarzach?\nC\u00f3\u017c sprawia, \u017ce najs\u0142abszym niestraszna \u017cadna cena\nBy ws\u0142ucha\u0107 si\u0119 spokojnie w zew Pierre de Coubertina?\nPowiecie: s\u0142awa, s\u0142awa, ambicje i oklaski,\nPoczucie w\u0142asnej si\u0142y i z\u0142otych kr\u0105\u017ck\u00f3w blaski!\nLecz medal z\u0142oty \u2013 jeden! A zawodnik\u00f3w wielu,\nWi\u0119c po co biegn\u0105 inni, gdy pierwszy ju\u017c u celu?\nNiejedna jest odpowied\u017a i w ka\u017cdej cz\u0119\u015b\u0107 jest racji,\nBo ka\u017cdy z nich moc czerpie z odmiennej motywacji:\nWi\u0119c tu Amerykanin pot\u0119g\u0119 w mi\u0119\u015bniach budzi,\nBo w Stanach Zjednoczonych po prostu mu si\u0119 nudzi,\n\u0141y\u017cwiarze z Leningradu obecno\u015b\u0107 sw\u0105 zaznacz\u0105\nBy \u015bwiatu udowodni\u0107 jak dobry jest Gorbaczow,\nZairczyk si\u0119 podrywa do narciarskiego biegu,\nBo w swej ojczy\u017anie nigdy nie widzia\u0142 jeszcze \u015bniegu,\nDla ros\u0142ych Skandynaw\u00f3w urlopem \u2013 Olimpiada,\nBo wszak na Olimpiadzie zazwyczaj \u015bnieg nie pada.\nJapo\u0144ski kamikadze za nic ma hart i m\u0119stwo,\nBo mu komputer w narcie zapewni\u0107 ma zwyci\u0119stwo.\nBu\u0142garsk\u0105 motywacj\u0119 doceni\u0107 \u015bwiat jest skory\nUjrzawszy, jak kondycje wzmacniaj\u0105 pomidory.\nA Polak kupi dziecku pieluszki za granic\u0105 \u2013\nI to jest motywacja, przy kt\u00f3rej inne \u2013 nico\u015b\u0107!\nDlatego nie wygrywa, cho\u0107 sprawny, silny, m\u0119ski\u2026\nBo w genach ma wpisany \u00f3w polski kompleks kl\u0119ski.\n", "special_attrs": {}, "id": "248", "special": false}