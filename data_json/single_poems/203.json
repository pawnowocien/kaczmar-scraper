{"name": "Kiama", "link": "https://www.kaczmarski.art.pl/tworczosc/wiersze/kiama/", "year": "14.11.1987", "text": "Kiama \u2013 ska\u0142a, co ocean wch\u0142ania\nI w swoim wn\u0119trzu jego fale \u0142amie,\nDusi ich si\u0142\u0119 czerpan\u0105 z przestrzeni\nI w g\u00f3r\u0119 krtani\u0105 z granitu wypluwa.\nTak oddech morza ku niebu wytryska\nW oczach turyst\u00f3w radych ze zjawiska.\nDr\u017cy ska\u0142a\u2026 na niej stoi niewzruszony,\nTrwa\u0142y, bo prosty, cichy, kwadratowy\nPomnik cz\u0142owieczej my\u015bli. Niepodleg\u0142y\nWzniesiony z blachy falistej i ceg\u0142y\nDumny ze swoich \u017c\u00f3\u0142tych wodospad\u00f3w\nDomek z napisem: Ladies \u2013 Gentlemen.\nPrzyjemnie stoj\u0105c w nim twarz\u0105 do \u015bciany\nCzu\u0107 pod stopami wieczny b\u00f3j \u017cywio\u0142\u00f3w.\nTen tryumf po\u017cytku nad zacietrzewieniem\nPrzynosi ulg\u0119 i robi wra\u017cenie.\n", "special_attrs": {}, "id": "203", "special": false}