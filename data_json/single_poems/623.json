{"name": "Wakacyjna przypowie\u015b\u0107 z metafizycznym mora\u0142em", "link": "https://www.kaczmarski.art.pl/tworczosc/wiersze/wakacyjna-przypowiesc-z-metafizycznym-moralem/", "year": "13.7.1999", "text": "Zrywamy si\u0119 przed \u015bwitem\nNie my\u015bl\u0105c o \u015bniadaniu;\nMilcz\u0105cy, \u017ali, a przy tym\nZupe\u0142nie niewyspani.\nOkr\u0105g\u0142y ksi\u0119\u017cyc drwi z nas\nJak puste dno butelki;\nLecz nam to nie pierwszyzna\nIdziemy po muszelki.\nSzlak wiedzie brzegiem morza\nNa zach\u00f3d \u2013 w ko\u0142drze mroku,\nWi\u0119c z ty\u0142u pe\u0142znie zorza\nCierpliwie krok po kroku.\nNa piasku rosn\u0105 cienie\nJak rozci\u0105gni\u0119te szelki \u2013\nIdziemy niestrudzenie,\nIdziemy po muszelki.\nMuszelki \u2013 rzecz nietrwa\u0142a,\nPo prawdzie nic nie warta,\nAle c\u00f3reczka chcia\u0142a \u2013\nC\u00f3reczka jest uparta.\nZ fal s\u0142o\u0144ce si\u0119 wychyla\nJak z\u0142ota pier\u015b modelki;\nUmyka nam ta chwila \u2013\nIdziemy po muszelki.\nPalc\u00f3w u st\u00f3p male\u0144stwa\nKalecz\u0105 si\u0119 bole\u015bnie.\nCo robi\u0107? Na przekle\u0144stwa\nZa p\u00f3\u017ano \u2013 i za wcze\u015bnie \u2013\nNa w\u0105tpliwo\u015bci antrakt,\nNa cierpie\u0144 bagatelki,\nBo zgrzyta z\u0119b\u00f3w mantra \u2013\nIdziemy po muszelki.\nPier\u015b s\u0142o\u0144ca ju\u017c w zenicie\nWspiera si\u0119 nam na plecach\nPot\u0119\u017cnym \u017carem \u017cycia\nJak samo serce pieca.\nPot ciurka strumykami,\nDziurawi\u0105 piach kropelki;\nWyschni\u0119ci na pergamin\nIdziemy po muszelki.\nW kr\u0105g wodorost\u00f3w ziele\u0144\nPi\u0119trzy si\u0119 drwi\u0105c\u0105 warstw\u0105\nI cuchnie \u2013 a muszelek?\nMuszelek \u2013 na lekarstwo!\nNie w naszej wida\u0107 mocy\nOdnale\u017a\u0107 skarb tak wielki!\nNa sk\u00f3rze, w ch\u0142odzie nocy\nP\u0119czniej\u0105 nam b\u0105belki.\nLecz c\u00f3rcia \u0142apk\u0105 g\u0142adk\u0105\nPiecze\u0144 skwiercz\u0105c\u0105 klepie:\n\u2013 Nie przejmuj si\u0119 tak, Tatku!\nJutro ci p\u00f3jdzie lepiej!\nLos \u017caden nas nie zmo\u017ce,\nCho\u0107 przeszk\u00f3d pe\u0142en wszelkich!\nChwa\u0142a Ci dobry Bo\u017ce\nZa drog\u0119 po muszelki!\n", "special_attrs": {}, "id": "623", "special": false}