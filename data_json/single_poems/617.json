{"name": "Upadek imperium", "link": "https://www.kaczmarski.art.pl/tworczosc/wiersze/upadek-imperium/", "year": "20.5.1989", "text": "Upadek imperium \u2013 strona w podr\u0119czniku,\nA w ka\u017cdej czcionce stu dusz hekatomba,\nPodczas gdy autor\u00f3w zwyci\u0119stwa \u2013 bez liku\nI sama siebie tworzy nowa Fronda.\nZwyci\u0119zcy \u2013 w\u015br\u00f3d ruin, jak to zwykle bywa,\nZaczn\u0105 od tego, kto resztki posprz\u0105ta,\nKto krew zasypie piaskiem i cesarski rydwan,\nCho\u0107 w dobrym stanie \u2013 odstawi do k\u0105ta.\nJest w tym smutek tryumfu, jest w tym i pu\u0142apka:\nNag\u0142y brak wroga i t\u0142umy nieczu\u0142e\nNa pi\u0119kno \u0142aciny, na historii \u015bwiadk\u00f3w \u2013\nBo zapatrzone w stragan i infu\u0142\u0119.\nUpadek imperium \u2013 obfite rynsztoki,\nMartwe fontanny, suche akwedukty\nI wielkie pragnienie, jak ci\u0119\u017ckie ob\u0142oki\nGro\u017c\u0105ce burz\u0105 bez wzgl\u0119du na skutki.\n", "special_attrs": {}, "id": "617", "special": false}