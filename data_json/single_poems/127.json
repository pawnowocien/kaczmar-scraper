{"name": "Do\u015bwiadczenie (Marzec \u201968)", "link": "https://www.kaczmarski.art.pl/tworczosc/wiersze/doswiadczenie-marzec-68/", "year": "18.3.1989", "text": "Jutrzenka moich politycznych wra\u017ce\u0144:\nBeztroska wiosna \u017cycia jedenasta,\nRok sze\u015b\u0107dziesi\u0105ty \u00f3smy, miesi\u0105c marzec,\nPrzy placu Unii, prawie centrum miasta.\nWidzia\u0142em z okna kuchni dom \u201eRiviera\u201d,\nSkarp\u0119, ogr\u00f3dek, szko\u0142\u0119 i boisko \u2013\nM\u00f3j zabaw teren, zajmowany teraz\nPrzez t\u0142um ruchomy. Wszystko by\u0142o blisko.\nPrzylecia\u0142 po mnie m\u00f3j kolega \u201eJujo\u201d.\n\u2013 Idziemy patrze\u0107! \u2013 rozkaza\u0142 \u2013 ty ciapo!\nWiesz co jest grane? Studenci demonstruj\u0105!\n(Gestapo! \u2013 brzmia\u0142o zza okien \u2013 Gestapo!).\nPobiegli\u015bmy wpierw na ulic\u0119 Poln\u0105,\nGdzie gra\u0142 warkot drukar\u0144 \u201e\u017bycia Warszawy\u201d.\nPrzej\u015b\u0107 przez ulic\u0119 nie by\u0142o nam wolno,\nKolumna woz\u00f3w ZOMO, gar\u015b\u0107 ciekawych.\nSta\u0142y z niebieskiej blachy ci\u0119\u017car\u00f3wki,\nParu gliniarzy ze znudzon\u0105 min\u0105.\nWzd\u0142u\u017c Polnej l\u015bni\u0142y czarnych but\u00f3w skuwki\nI us\u0142ysza\u0142em czyj\u015b szept: \u2013 \u201eGol\u0119dzin\u00f3w\u201d.\nBy\u0142o tak cicho i nic si\u0119 nie dzia\u0142o,\n\u017be\u015bmy pobiegli bez namys\u0142u dalej.\nSzczeniakom wra\u017ce\u0144 przecie\u017c zawsze ma\u0142o,\nZw\u0142aszcza \u017ce l\u0119ku nie czuli\u015bmy wcale.\nA pod \u201eRivier\u0105\u201d (gdzie r\u00f3g Wary\u0144skiego)\nLata\u0142y w s\u0142o\u0144cu deski i kamienie,\nWalka uliczna wrza\u0142a na ca\u0142ego,\nKrzyk by\u0142 i gwizdy, krew i podniecenie.\nW poprzek ulicy autobus czerwony\nLe\u017ca\u0142 jak mamut, a za nim studenci\nWo\u0142ali \u2013 \u201eWolno\u015b\u0107\u201d \u2013 i na wszystkie strony\nSz\u0142a wie\u015b\u0107 niezdrowa, \u017ce si\u0119 co\u015b tu \u015bwi\u0119ci.\nZ daleka ludzie cisi, przestraszeni\nPatrzyli, jak si\u0119 patrzy na ognisko \u2013\nZ t\u0105 fascynacj\u0105, szale\u0144stwem p\u0142omieni,\nDo kt\u00f3rych lepiej nie podchodzi\u0107 blisko.\nA potem mama \u201eJuja\u201d nas zabra\u0142a\nCi\u0105gn\u0105c do domu za rozgrzane uszy\u2026\n\u2013 Nie wiecie \u2013 \u0142ka\u0142a \u2013 co ja prze\u017cywa\u0142am!\nA nam \u2013 pytania kr\u0105\u017cy\u0142y po duszy.\n", "special_attrs": {}, "id": "127", "special": false}