{"name": "Kantyczka z lotu ptaka", "link": "https://www.kaczmarski.art.pl/tworczosc/wiersze/kantyczka-z-lotu-ptaka/", "year": "18.12.1991", "text": "Patrz m\u00f3j dobrotliwy Bo\u017ce\nNa sw\u00f3j ulubiony ludek,\nJak wychodzi rano w zbo\u017ce\nZgina\u0107 harde karki z trudem.\nPatrz, jak schyla si\u0119 nad prac\u0105,\nJak pokornie kl\u0119ski znosi\nI nie pyta \u2013 Po co? Za co?\nCzasem o co\u015b Ci\u0119 poprosi:\n\u2013 Ujmij troch\u0119 \u0142aski nieba!\nDaj spokoju w zamian, chleba!\nInnym udziel swej mi\u0142o\u015bci!\nNam \u2013 sprawiedliwo\u015bci!\nSmu\u0107 si\u0119, Chryste Panie w chmurze\nWidz\u0105c, jak si\u0119 nar\u00f3d bawi,\nZnowu chcia\u0142by by\u0107 przedmurzem\nI w poga\u0144skiej krwi si\u0119 p\u0142awi\u0107.\nDymi\u0105 ku\u017anie i warsztaty,\nLecz nie prac\u0105 a \u2013 skargami,\n\u017be nie taka, jak przed laty\n\u0141aska Twoja nad hufcami:\n\u2013 Si\u0142y gro\u017c\u0105 Ci nieczyste\nDaj nam ws\u0142awi\u0107 si\u0119, o Chryste!\nKalwin, Litwin nam ubli\u017ca!\nD\u017awigniem ci\u0119\u017car Krzy\u017ca!\nZa\u0142am r\u0119ce Matko Boska;\nUpadaj\u0105 obyczaje,\nNie pomog\u0142a mod\u0142om ch\u0142osta \u2013\nM\u0142odzie\u017c w szranki cia\u0142a staje.\nW n\u0119dzy gzi si\u0119 krew gor\u0105ca\nBez sumienia, bez oddechu,\nPo czym z w\u0142asnych trzewi strz\u0105sa\nNiedojrza\u0142y owoc grzechu.\n\u2013 Co zbawienie nam, czy piek\u0142o!\nByle \u017cycie nie uciek\u0142o!\nJeszcze b\u0119dzie czas umiera\u0107!\n\u017byjmy tu i teraz!\nGrzmijcie gniewem Wszyscy \u015awi\u0119ci \u2013\nHandel lud zalewa bo\u017cy,\nObce kupce i klienci\nW z\u0142ote wabi\u0105 go obro\u017ce.\nLiczy chciwy \u017byd i Niemiec\nDzi\u015b po ile polska czysto\u015b\u0107;\nKupi dusze, kupi ziemie\nI zostawi po\u015bmiewisko\u2026\n\u2013 Co nam ha\u0144ba, gdy talary\nMaj\u0105 lepszy kurs od wiary!\nWymienimy na walut\u0119\nHonor i pokut\u0119!\nJeden nar\u00f3d, tyle kwestii!\nWszystkich naraz \u2013 nie wys\u0142uchasz! \u2013\nZadumali si\u0119 Niebiescy\nW imi\u0119 Ojca, Syna, Ducha\u2026\n", "special_attrs": {}, "id": "193", "special": false}