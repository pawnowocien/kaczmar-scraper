{"name": "Bal u Pana Boga", "link": "https://www.kaczmarski.art.pl/tworczosc/wiersze/bal-u-pana-boga/", "year": "1980", "text": "Na bankiecie u Pana Zast\u0119p\u00f3w\nWszystko p\u0142ynie i gra pachnie i l\u015bni\nWygwie\u017cd\u017cony jest strop firmament\u00f3w\nI w parkietach ze szk\u0142a galaktyk\u0105 skrzy\nSto\u0142y pe\u0142ne arcydzie\u0142 stworzenia\nRyb obfito\u015b\u0107 i mi\u0105s owoce i chleb\nUsta \u015bmiej\u0105 si\u0119 dr\u017c\u0105 podniebienia\nI docenia si\u0119 to \u017ce si\u0119 jest s\u0142ug\u0105 nieb\nA sam B\u00f3g po\u015br\u00f3d s\u0142ug gdyby m\u00f3g\u0142 to by \u015bpiewa\u0142 \u017ce\nSza\u0142 b\u0119dzie trwa\u0142 \u015bwiat si\u0119 sta\u0142 wi\u0119c nalewa i\nRad tworzy \u0142ad bia\u0142ych szat i aureol\u2026\nNie wypi\u0142 kto\u015b za blask\nWzrok w parkiet wbi\u0142\nGdzie w ciszy gwiazd\nPod niebem ziemia si\u0119 powoli wy\u0142ania\nMy\u015bl si\u0119 wysnuwa\nI \u017c\u0105da s\u0142\u00f3w a\nTu\nTymczasem\nNa bankiecie u\u015bmiechy szerokie\nI wiruje w\u015br\u00f3d \u015bcian pi\u00f3r bia\u0142y puch\nDo nikogo nie staje nikt bokiem\nI a\u017c g\u0119sto od s\u0142\u00f3w niewa\u017ckich s\u0142\u00f3w\nStw\u00f3rca poszed\u0142 ju\u017c wprawdzie lecz przecie\u017c\nPozostawi\u0142 nam st\u00f3\u0142 parkiet i \u015bwiat\nW jakim\u017c b\u0119dzie wspanialej nam \u015bwiecie\nSkoro czeka nas tu wieczysty \u0142ad\nP\u00f3ki co wierzy\u0107 w to co powiedz\u0105 nam oczy nie\nWstyd chwali\u0107 byt skoro \u015bwit nas otoczy\u0142\u2026\nKto\u015b z nas nie my\u015bli tak\nNie m\u00f3wi nic\nByt mu nie w smak\nZaszkodzi\u0142 kawior mu czy g\u0142ow\u0119 ma s\u0142ab\u0105\nPatrzy pod nogi\nW parkiecie \u017c\u0142obi\nZnak\nPrzez kt\u00f3ry\nNa bankiecie spojrzenia ostro\u017cne\nWa\u017cne staje si\u0119 kto stoi i gdzie\nNie wiadomo sk\u0105d my\u015bli bezbo\u017cne\nWok\u00f3\u0142 aureol mkn\u0105 czy chcesz czy nie\nKoniec snu bowiem tu ju\u017c nie b\u0119dzie spokoju wi\u0119c\nZn\u00f3w zam\u0119t g\u0142\u00f3w chaos s\u0142\u00f3w paranoja i\nStrach bowiem tu ju\u017c nie b\u0119dzie spokoju wi\u0119c\nStrach bowiem tu ju\u017c nie b\u0119dzie spokoju\u2026\n", "special_attrs": {}, "id": "29", "special": false}