{"name": "Stalker", "link": "https://www.kaczmarski.art.pl/tworczosc/wiersze/stalker/", "year": "17.6.1988", "text": "(wg filmu A. Tarkowskiego)\nKog\u00f3\u017c to z nas ton\u0105cy nie wi\u00f3z\u0142 wrak,\nKt\u00f3\u017c z nas zaprzeczy\u0107 mo\u017ce \u2013 \u017ce u\u0142omny?\nKog\u00f3\u017c nie \u0142udzi\u0142 o\u015blepiony ptak?\nKog\u00f3\u017c w bezludzie nie wi\u00f3d\u0142 pies bezdomny?\nA przecie\u017c wci\u0105\u017c przyci\u0105ga strefa ogrodzona\nI ogrodzona \u2013 nie bez celu \u2013 chcemy wierzy\u0107.\nTo nie my w Zonie \u2013 to nam odebrana Zona\nNam j\u0105 niepewnym, ale w\u0142asnym krokiem mierzy\u0107\nP\u00f3ki nadziei gorycz wreszcie nie pokona.\nDlatego \u2013 mimo druty, wie\u017ce i stra\u017cnice\nTam chcemy dotrze\u0107, gdzie nam dotrze\u0107 zabroniono.\nBezu\u017cyteczne, \u015bmieszne posi\u0105\u015b\u0107 tajemnice\nByleby jeszcze raz gor\u0105czk\u0105 t\u0119sknot p\u0142on\u0105\u0107\nNim podmuch jaki\u015b strzepnie chwiejne potylice.\nDroga okr\u0119\u017cna mo\u017ce by\u0107 \u2013 i oszuka\u0144cza,\nMo\u017ce nas wiedzie szalbierz chciwy paru groszy,\nLecz lepsze to, ni\u017c \u015bmier\u0107 na wapniej\u0105cych sza\u0144cach\nU progu granic niewidzialnych i aproszy,\nGdzie ziewa \u017co\u0142nierz \u2013 tak podobny do skaza\u0144ca.\nPo zatopionych dawno droga to \u2013 dolinach;\nPod p\u0142ytk\u0105 wod\u0105 \u2013 nieczytelne czasu grypsy:\nSzlak po ikonach, r\u0119kopisach, karabinach\nNad kt\u00f3rym wios\u0142o kre\u015bli plusk Apokalipsy;\nNie po nas p\u0142acz \u2013 i nie po przodkach \u2013 p\u0142acz po synach.\nWi\u0119c prawda, kt\u00f3r\u0105 znale\u017a\u0107 nam \u2013 to pusty pok\u00f3j\nGdzie nagle dzwoni\u0105 wy\u0142\u0105czone telefony?\nSerdeczna krew snuj\u0105ca w martwym si\u0119 potoku,\nBezsilny gniew na oboj\u0119tno\u015b\u0107 Niebosk\u0142onu\nI magia s\u0142\u00f3w, co chroni\u0107 ma od z\u0142ych urok\u00f3w?\nWi\u0119c prawda, kt\u00f3r\u0105 znale\u017a\u0107 nam \u2013 to st\u00f3\u0142 z kamienia,\nZ kt\u00f3rego przedmiot mod\u0142\u00f3w spad\u0142 \u2013 nietkni\u0119ty d\u0142oni\u0105?\nW stukocie k\u00f3\u0142 transportu \u2013 Aria Beethovena?\nBezdenna to\u0144 \u2013 a nad bezdenn\u0105 toni\u0105\nTwarz w\u0142asna \u2013 co przegl\u0105da si\u0119 w przestrzeniach?\nZ ton\u0105cych \u2013 komu los nie zes\u0142a\u0142 tratw?\nZ u\u0142omnych \u2013 zdrowia nie przywr\u00f3ci\u0142 \u2013 komu?\nGdy o\u015blepiony ptak odnalaz\u0142 \u015blad\nI pies bezdomny siad\u0142 \u2013 na progu domu\u2026\n", "special_attrs": {}, "id": "555", "special": false}