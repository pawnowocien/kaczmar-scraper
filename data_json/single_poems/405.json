{"name": "Patriotyzm", "link": "https://www.kaczmarski.art.pl/tworczosc/wiersze/patriotyzm/", "year": "16.3.1989", "text": "Uwierzymy w nowe k\u0142amstwa,\nRozlu\u017animy pi\u0119\u015bci zacisk,\nPrzywykniemy do hultajstwa,\nUgo\u015bcimy starszych braci.\nOdbierzemy nasze trupy,\nPochowamy w ziemi naszej,\nPrzeliczymy skrz\u0119tnie krupy\n\u017beby by\u0142o co da\u0107 na msz\u0119.\nWyplenimy wady nasze,\nRozwiniemy w sobie cnoty,\nPowo\u0142amy rady starszych\nI ruszymy do roboty.\nNakarmimy si\u0119 do syta,\nUbierzemy si\u0119 bogato,\nNie b\u0119dziemy ba\u0107 si\u0119 pyta\u0144,\nOdbierzemy g\u0142os krzykaczom.\nWyleczymy wszystkich chorych,\nDobre mie\u0107 b\u0119dziemy rz\u0105dy,\nWytyczymy nowe tory,\nUniezale\u017cnimy s\u0105dy.\nPodpiszemy jak nale\u017cy,\n\u017be plon zbiera ten, kto sieje;\nNiech si\u0119 \u015bmieje, kto nie wierzy \u2013\nMy \u2013 musimy mie\u0107 nadziej\u0119.\nW pi\u0105tek wiecz\u00f3r popijemy\nTak, jak zwykli pi\u0107 Polacy,\nA w niedziel\u0119 odpoczniemy\nPo tygodniu ci\u0119\u017ckiej pracy.\nI ogarnie my\u015bl nad misk\u0105\nObszar ludowego pa\u0144stwa\nI zn\u00f3w pi\u0119\u015bci si\u0119 zacisn\u0105\nI nie uwierzymy w k\u0142amstwa.\n", "special_attrs": {}, "id": "405", "special": false}