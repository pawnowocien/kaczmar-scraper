{"name": "Wykopaliska", "link": "https://www.kaczmarski.art.pl/tworczosc/wiersze/wykopaliska/", "year": "22.2.1982", "text": "Odcisk palca w wypalonej glinie,\nOdprysk z\u0142ota w popiele ogniska.\nNiesko\u0144czone, na pustej r\u00f3wninie,\nProwadzimy wykopaliska.\nPochyleni nad ziarnkiem piasku\nZa nic mamy mroczne niebosk\u0142ony.\nWczoraj, zanim jeszcze s\u0142o\u0144ce zgas\u0142o,\nZobaczyli\u015bmy Oko Ikony.\nJutro twarz jej ujrzymy zapewne.\nDzi\u015b, na by\u0142ej \u015bwi\u0105tyni dziedzi\u0144cu\nPrzy ogniskach nucimy rzewnie\nZapomnian\u0105 pie\u015b\u0144 barbarzy\u0144c\u00f3w.\n\u2013 To ruiny! Ruiny! Ruiny!\nR\u0119ce wasze w \u015bmierci po \u0142okcie! \u2013\nM\u00f3wi\u0105 nam, gdy czy\u015bcimy z gliny\nPo\u0142amane w ziemi paznokcie.\nA my w miskach sprzed lat trzech tysi\u0119cy,\nJak co rano, jemy ry\u017c na \u015bniadanie\nI twierdzimy z uporem dzieci\u0119cym,\n\u017be nie \u015bmier\u0107 to, a Zmartwychwstanie.\nNa kolanach przez dni i tygodnie\nPrzed nikomu nie znanym \u015bwi\u0119tym\nUpieramy si\u0119 nadal \u0142agodnie,\n\u017be nie gruzy to, lecz \u2013 fundamenty.\n", "special_attrs": {}, "id": "654", "special": false}