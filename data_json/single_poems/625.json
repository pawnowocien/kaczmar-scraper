{"name": "Warcho\u0142", "link": "https://www.kaczmarski.art.pl/tworczosc/wiersze/warchol/", "year": "14.1.1993", "text": "\u2013 Warcho\u0142! \u2013 krzycz\u0105. Nie zaprzeczam,\nTylko w\u0142asnym prawom ufam:\nWolna wola jest cz\u0142owiecza,\nPergamin\u00f3w nie pos\u0142ucha.\nBoska r\u0119ka w tym, czy diabla,\nSzpetnie to, czy w\u0142a\u015bnie pi\u0119knie \u2013\nWola moja jest jak szabla:\nNagniesz j\u0105 za mocno \u2013 p\u0119knie.\nA niewprawn\u0105 pu\u015bcisz d\u0142oni\u0105 \u2013\nW pysk odbije stali si\u0142a;\nTak si\u0119 naucz robi\u0107 broni\u0105,\nBy natur\u0105 sw\u0105 s\u0142u\u017cy\u0142a.\nSprawa ze mn\u0105 \u2013 jak kraj ten stara\nI jak zwykle on \u2013 byle jaka:\nNie zrobili ze mnie janczara \u2013\nNie uczyni\u0105 te\u017c i dworaka.\nWychwalali zas\u0142ugi i cnoty\nPodsycali pochlebstwem wady,\nA ja s\u0142u\u017cy\u0107 \u2013 nie mam ochoty,\nWarcho\u0142owi \u2013 nikt nie da rady!\nLubi\u0119 tany, pe\u0142ne dzbany,\nSute sto\u0142y i tapczany,\nP\u0142e\u0107 nadobn\u0105 \u2013 niesurow\u0105\nI od \u015bwi\u0119ta \u2013 Bo\u017ce S\u0142owo.\nLecz ni ksi\u0105dz, ni okowita\nPiek\u0142em straszy, niebem n\u0119ci,\nAni \u017cadna mnie kobita\nWok\u00f3\u0142 palca nie okr\u0119ci.\nM\u00f3j b\u00f3l g\u0142owy, moja skrucha,\nMoje kiszki, moja franca,\nMoja wreszcie groza ducha,\nGdy Kostucha rwie do ta\u0144ca!\nSprawa ze mn\u0105 \u2013 jak kraj ten stara\nI jak zwykle on \u2013 byle jaka:\nNie zrobili ze mnie janczara \u2013\nNie uczyni\u0105 te\u017c i dworaka.\nWychwalali zas\u0142ugi i cnoty\nPodsycali pochlebstwem wady,\nA ja s\u0142u\u017cy\u0107 \u2013 nie mam ochoty,\nWarcho\u0142owi \u2013 nikt nie da rady!\nJakbym ja by\u0142 cz\u0142owiek z wosku\nW r\u0119kach wodz\u00f3w, niewiast, klech\u00f3w \u2013\nM\u00f3g\u0142bym ich zostawi\u0107 troskom\nCa\u0142y ci\u0119\u017car moich grzech\u00f3w.\nAle znam tych str\u00f3\u017c\u00f3w mienia,\nS\u0119dzi\u00f3w sumie\u0144, prawdy zakon,\nSpekulant\u00f3w odkupienia \u2013\nBo znam siebie \u2013 jako tako.\nUlepiony i pok\u0142uty\nNiepotrzebny b\u0119d\u0119 wi\u0119cej;\nRzuc\u0105 w ogie\u0144 dla pokuty\nI umyj\u0105 po mnie r\u0119ce.\nSprawa ze mn\u0105 \u2013 jak kraj ten stara\nI jak zwykle on \u2013 byle jaka:\nNie zrobili ze mnie janczara,\nNie uczyni\u0105 te\u017c i dworaka.\nZ\u0142y? \u2013 by\u0107 mo\u017ce. Dobry? \u2013 a czemu?\nNie tak wiele zn\u00f3w pychy we mnie.\nDajcie \u017cy\u0107 po swojemu \u2013 grzesznemu,\nA i \u015bwi\u0119tym \u017cy\u0107 b\u0119dzie przyjemniej!\n", "special_attrs": {}, "id": "625", "special": false}