{"name": "Kredka Kramsztyka", "link": "https://www.kaczmarski.art.pl/tworczosc/wiersze/kredka-kramsztyka/", "year": "17.9.1993", "text": "I\nBrwi drwina wspina si\u0119 ku skroni\nOko uwa\u017cne monokl ci\u015bnie\nWidzia\u0142o Londyn, Rzym, Powi\u015ble\nJak\u017ce unikn\u0105\u0107 ma ironii\nFryzura raczej salonowa\nKrawat po drodze z garniturem\nZna\u0107 sukces, dobry smak, kultur\u0119\nNic tylko patrze\u0107 i malowa\u0107.\nR\u0119ka z cygarem i sygnetem\nSwobodna w\u0142adza nad warsztatem\nObycie z p\u0119dzlem i ze \u015bwiatem\nWszak prawda \u2013 jest autoportretem.\nPatrzy\u0142 na jego r\u00f3\u017cne twarze\nMadryt i Nowy Jork i Wiede\u0144\nA on by\u0142 \u017byd warszawski jeden\nLecz przede wszystkim by\u0142 malarzem\nA kiedy pozna\u0142 szczyty s\u0142awy\nOdwiedzi\u0142 matk\u0119 \u2013 jak co roku\nI by\u0142, gdy zmar\u0142a, u jej boku\nI nie wyjecha\u0142 ju\u017c z Warszawy.\nII\nTrudno si\u0119 dziwi\u0107 naszej irytacji\nZap\u0119dzonych do usuwania \u015blad\u00f3w\nOstatecznego rozwi\u0105zania Judenfrage.\nPrzesypywali\u015bmy bezw\u0142adne cia\u0142a\nOdarte z resztek to\u017csamo\u015bci \u2013 pod przymusem.\nNie by\u0142o w nich doprawdy nic ludzkiego,\nOt \u2013 du\u017ca ilo\u015b\u0107 przejechanych kot\u00f3w\nNawet pi\u0119kne zwierz\u0119ta \u2013 martwe budz\u0105 wstr\u0119t.\nBohatersko powstrzymywali\u015bmy md\u0142o\u015bci\n(Gro\u017c\u0105ce wyrokiem odruchy cz\u0142owiecze\u0144stwa,\nPodobnie jak l\u0119k przed zaraz\u0105 rozk\u0142adu).\nByli\u015bmy przecie\u017c nast\u0119pni w kolejce.\nA wi\u0119c \u017cadne tam uprzedzenia rasowe,\nPo prostu bli\u017csza cia\u0142u \u2013 w\u0142asna \u015bmier\u0107.\nNa czarnobia\u0142ych kliszach dokument\u00f3w\nWida\u0107 nasze odcz\u0142owieczone twarze.\nTylko bawi\u0105cy si\u0119 odci\u0119t\u0105 g\u0142ow\u0105\nEsesman ods\u0142ania swoje ludzkie oblicze.\nJego u\u015bmiech wyra\u017ca woln\u0105 wol\u0119\nIstoty na najwy\u017cszym stopniu rozwoju.\nNie spos\u00f3b si\u0119 go nie ba\u0107 \u2013 jest \u017cywy i pi\u0119kny\nI bezapelacyjnie tryumfuj\u0105cy.\nKt\u00f3\u017c by o\u015bmiela\u0142 si\u0119 wyznacza\u0107 granice\nJego wyobra\u017ani i jawnej przemocy?\nBo przecie\u017c nie my.\nPrawdziwe ofiary\n\u017byj\u0105ce nadal z przetr\u0105conym grzbietem\nW walce o och\u0142ap usprawiedliwienia.\nTrudno si\u0119 dziwi\u0107 naszej irytacji.\nIII\nJa, co zdo\u0142a\u0142am wynie\u015b\u0107 z getta\nSzkice na kartkach z kalendarza\nWiem, jak potrafi \u017cycie stwarza\u0107\nW s\u0142abn\u0105cej d\u0142oni zwyk\u0142a kredka.\nSangwina barwy zesch\u0142ej krwi\nO\u017cywia na papierze twarze\nWiecznie st\u0119\u017ca\u0142e od przera\u017ce\u0144\nDobiegaj\u0105cych ko\u0144ca dni.\nA jeszcze ch\u0142opak z kamienicy\nJak przera\u017cony zygzak g\u0142odu\nRozczapierzonym szponem zdoby\u0142\nDorodn\u0105 brukiew \u2013 szczyt s\u0142odyczy.\nNiezmordowana jest sangwina:\nNosi bezdomny \u017byd, nim skona\nDzieci na r\u0119kach i ramionach.\nDoprawdy \u015awi\u0119ta to Rodzina.\nA Kramsztyk umrze\u0107 ma na schodach.\nW po\u015bpiechu niedobity malarz.\nJeszcze ostatni skarb ocala\nGdy mi ogryzek kredki poda\u0142.\nOn wiar\u0105 w \u015bwiat ju\u017c si\u0119 nie \u0142udzi\u0142\nZna\u0142 Nowe Jorki i Pary\u017ce.\nWiedz\u0105c, \u017ce \u015bmier\u0107 jest coraz bli\u017cej\nRzek\u0142\nRysuj ludzi.\n", "special_attrs": {}, "id": "229", "special": false}