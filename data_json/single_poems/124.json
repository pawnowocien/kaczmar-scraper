{"name": "Dobre rady Pana Ojca", "link": "https://www.kaczmarski.art.pl/tworczosc/wiersze/dobre-rady-pana-ojca/", "year": "6.1.1993", "text": "S\u0142uchaj m\u0142ody ojca grzecznie\nA \u017cy\u0107 b\u0119dziesz po\u017cytecznie.\nStamt\u0105d czekaj szcz\u0119\u015bliwo\u015bci,\nGdzie twych przodk\u00f3w le\u017c\u0105 ko\u015bci.\nNie wyje\u017cd\u017caj w obce kraje,\nBo tam szpetne obyczaje.\nNalej ojcu, gard\u0142o sp\u0142ucz\nUcz si\u0119 na Polaka, ucz.\nOne Niemce i Francuzy\nMaj\u0105 pludry i rajtuzy.\nNiechrze\u015bcija\u0144sk\u0105 mi\u0142o\u015b\u0107 g\u0142osz\u0105\nI na wierzchu jajca nosz\u0105.\nPyski w pudrach i w pomadkach,\nWszy w perukach, franca w zadkach.\nNalej ojcu, gard\u0142o sp\u0142ucz\nUcz si\u0119 na Polaka, ucz.\nCudzoziemskich ksi\u0105g nie czytaj,\nCzego nie wiesz \u2013 ksi\u0119dza pytaj.\nUcz si\u0119 siod\u0142a, szabli, dzbana,\nA poznaj\u0105 w tobie pana.\nZ targowiska nie bierz z\u0142ota \u2013\nTo \u017cydowska jest robota.\nNalej ojcu, gard\u0142o sp\u0142ucz\nUcz si\u0119 na Polaka, ucz.\nTwoja sprawa \u2013 strzec ojczyzny,\nCzyli w\u0142asnej ojcowizny.\nNie wiesz, gdzie si\u0119 czai zdrada \u2013\nUczy\u0144 zajazd na s\u0105siada.\nJak ju\u017c musisz by\u0107 w stolicy\nPatrz, co robi\u0105 politycy.\nNa elekcjach dawaj kresk\u0119\nNie za s\u0142owa, a za kiesk\u0119.\nNalej ojcu, gard\u0142o sp\u0142ucz\nUcz si\u0119 na Polaka, ucz.\nBierz od wszystkich z animuszem,\nDawaj na msz\u0119 za sw\u0105 dusz\u0119.\nB\u00f3g cnotliwe czyta ch\u0119ci\nI zachowa je w pami\u0119ci.\n\u017be\u0144 si\u0119 m\u0142odo, dzieci r\u00f3b\nBy mia\u0142 kto o tw\u00f3j dba\u0107 gr\u00f3b.\nTu przez wieki twoje dziady\nDa\u0142y nauk tych przyk\u0142ady.\nTu przez wieki twoje wnuki\nNie przepomn\u0105 tej nauki.\nNalej ojcu, gard\u0142o sp\u0142ucz\nUcz si\u0119 na Polaka, ucz.\nTak\u0105 stoi Polska racj\u0105\nNa pohybel innym nacjom!\n", "special_attrs": {}, "id": "124", "special": false}