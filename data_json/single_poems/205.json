{"name": "Kiedy jestem smutny", "link": "https://www.kaczmarski.art.pl/tworczosc/wiersze/kiedy-jestem-smutny/", "year": "1974", "text": "Kiedy jestem smutny\nTo wszystko, co mnie otacza\nJest takie wyra\u017ane\n\u017be szkli si\u0119 i kszta\u0142tem swym \u2013 p\u0142acze.\nI my\u015bli takie inne\nKt\u00f3rych w zasadzie nie miewam\nA kt\u00f3re tak s\u0105 wyra\u017ane,\n\u017be je spisuj\u0119 i \u015bpiewam.\nI mg\u0142a pe\u0142zaj\u0105ca po szybie\nI dr\u017c\u0105ce p\u0142atki \u015bwi\u0119toja\u0144skiego chleba\nI pantofle, co stoj\u0105 w k\u0105cie\nI w oknie skrawek nieba.\nI prosto przez okno\nPe\u0142zn\u0105 samochody po szosie\nI wszystko zamienia si\u0119 w smutek.\nJak w micie o kr\u00f3lu Midasie.\nKiedy jestem smutny\nWszystko si\u0119 zatrzymuje na drodze.\nI zatrzymane my\u015bli\nI mucha na pod\u0142odze,\nI tylko czas jeden\nTylko czas jest dla mnie okrutny\nBo w miejscu si\u0119 nie zatrzymuje\nKiedy jestem smutny.\nI gdy powracam do \u017cycia\nTo wita mnie ono jak trutnia.\nI m\u00f3wi \u2013 Tw\u00f3j czas ju\u017c przemin\u0105\u0142\nW tym czasie, gdy by\u0142e\u015b smutny.\n", "special_attrs": {}, "id": "205", "special": false}