{"name": "Sabat czarownic", "link": "https://www.kaczmarski.art.pl/tworczosc/wiersze/sabat-czarownic/", "year": "1978", "text": "(wg obrazu F. Goi)\n\u2013 Czy wszystkie s\u0105?\n\u2013 Jeste\u015bmy!\n\u2013 Usi\u0105d\u017acie ko\u0142em.\nMi\u0142o mi b\u0119dzie zn\u00f3w ogl\u0105da\u0107 wasze wstr\u0119tne twarze.\nKokosz\u0105 si\u0119 i wierc\u0105 i nic nie rozumiej\u0105,\nT\u0142um staruch i trzy g\u0142\u00f3wne oblubienice czarta.\nTysi\u0105ce oczu patrzy z pokor\u0105 i nadziej\u0105,\nLecz tylko z tych trzech pierwszych ka\u017cda jest diab\u0142a warta.\nMlaskanie warg bezz\u0119bnych,\nPatrzenie poprzez bielma,\nZagi\u0119te nosy ust obw\u0105chuj\u0105 jamy.\n\u2013 Oto my, kt\u00f3re lud\u017ami w\u0142adamy\nKszta\u0142t ludzki, dusza piekielna.\n\u2013 S\u0142uchajcie mnie.\n\u2013 S\u0142uchamy.\nS\u0142uchajcie pana!\nJest nas kochane tak wiele, \u017ce \u015bwiat \u017cyje dla nas,\nJe\u017celi ka\u017cda j\u0119dza jednego cz\u0142owieka op\u0119ta.\n\u2013 Ja mam! Ja wiem! Ja umiem! A ja ju\u017c upatrzy\u0142am!\n\u2013 Co trzeba teraz zrobi\u0107? Czy krew do ko\u0144ca wyssa\u0107?\n\u2013 Nie umiesz! K\u0142amiesz! Nie masz! Jednego wypu\u015bci\u0142a\u015b!\nTo ty, nie ja! To ona\n\u2013 Ach zatrza\u015bnijcie pyski!\nJeste\u015bcie pi\u0119kne i m\u0105dre, g\u0142\u0119boka jest wasza wiedza.\nMym s\u0142ug\u0105 ludzki rozum, wam nami\u0119tno\u015bci s\u0142u\u017c\u0105.\nS\u0105 w\u015br\u00f3d was takie, patrzcie, przed wami wszystkie siedz\u0105,\nCo zas\u0142u\u017cy\u0142y na m\u0105 hojno\u015b\u0107 w nadludzkiej naturze.\nTch\u00f3rzliwych dusz w tym kole nie znios\u0119,\nKrzyk ludzki niejednej r\u0119ce powstrzymuje,\nPo\u017car\u0142 Saturn swoich syn\u00f3w z pazurami i w\u0142osem,\nOd was wi\u0119cej oczekuj\u0119!\nKa\u017cda z was zebranych tu\nPe\u0142nym gard\u0142em s\u0142u\u017cy z\u0142u,\nWarczy knuje i obra\u017ca,\nBo woko\u0142o znane twarze.\nTam, w\u015br\u00f3d ludzi, macie gry\u017a\u0107\nZdradza\u0107 k\u0142ama\u0107 i omawia\u0107!\nZ lud\u017ami przeciw ludziom i\u015b\u0107\nDo uk\u0142onu mi nak\u0142ania\u0107!\n\u2013 Pycha, strach, \u017c\u0105dza krwi \u2013\nOgarnijcie tym cz\u0142owieka\nNasz ma \u017cywy by\u0107 i z\u0142y!\nCzekam\u2026\n\u2013 Pycha, strach, \u017c\u0105dza krwi \u2013\nOgarniemy tym cz\u0142owieka.\nB\u0119dzie tw\u00f3j i b\u0119dzie z\u0142y!\nCzekaj!\n", "special_attrs": {}, "id": "533", "special": false}