{"name": "Pi\u0119\u0107 sonet\u00f3w o umieraniu komunizmu", "link": "https://www.kaczmarski.art.pl/tworczosc/wiersze/piec-sonetow-o-umieraniu-komunizmu/", "year": "21.1.1989", "text": "Alinie Grabowskiej\nI\nA kiedy b\u0119dzie komunizm umiera\u0142,\n(W ko\u0144cu okrutny garbus z urodzenia)\nCzy zst\u0105pi Cz\u0142owiek pe\u0142en przebaczenia,\nBy pot mu z czo\u0142a \u015bmiertelny ociera\u0142?\nMo\u017ce przedwcze\u015bnie m\u00f3wi\u0107 o tym teraz,\nSkoro wci\u0105\u017c \u017cyje w spoconych wspomnieniach\nCzas\u00f3w, gdy odni\u00f3s\u0142 zwyci\u0119stwa garbate\nNad lud\u017ami \u2013 wierz\u0105c szczerze, \u017ce nad \u015bwiatem;\n\u015awiat pragn\u0105\u0142 kary, szuka\u0142 rozgrzeszenia\nI grzeba\u0142 szczodr\u0105 \u0142apk\u0105 po kieszeniach,\nBo wszystkie grzechy maj\u0105 sw\u0105 op\u0142at\u0119\u2026\nOp\u0142at\u0105 mia\u0142 mu by\u0107 pokuty kierat.\nWi\u0119c, kiedy b\u0119dzie komunizm umiera\u0142 \u2013\nZali op\u0142ata starczy na op\u0142atek?\nII\nCzy \u2013 kiedy umrze \u2013 b\u0119d\u0105 p\u0142aka\u0107 po nim\nCi tylko, kt\u00f3rzy za\u0144 za \u017cycia zmarli?\nCzy w tych, co z obj\u0119\u0107 jego si\u0119 wydarli\nKar\u0142em si\u0119 jakim\u015b odrodzi po zgonie?\nNawet je\u017celi ten p\u0142\u00f3d si\u0119 poroni \u2013\nMog\u0105 zachowa\u0107 go ludzie \u201enormalni\u201d\nI przetrwa w s\u0142oju, jak cz\u0142owiecze strz\u0119py,\nKt\u00f3rymi karmi\u0142 swe eksperymenty\nW laboratoriach \u0142agr\u00f3w i sypialni.\nWi\u0119c \u2013 kiedy umrze \u2013 wskrzesz\u0105 go bezkarni,\nBezmy\u015blni \u2013 my\u015bl\u0105c, \u017ce jest niepoj\u0119ty\nI wychuchaj\u0105 czule w konchach d\u0142oni\nWierz\u0105c, \u017ce \u2013 dla nich wraca, a nie \u2013 po nich\nI mo\u017ce znowu go og\u0142osz\u0105 \u015bwi\u0119tym!\nIII\nChyba \u017ce umrze, jak umiera krater,\nKt\u00f3ry nie cierpi w \u015bmierci samotno\u015bci;\nNa stosie idei \u2013 p\u0142on\u0105 ludzie pro\u015bci,\nJak dowi\u00f3d\u0142 faszyzm, kt\u00f3ry by\u0142 mu bratem.\nCzy wi\u0119c zamyka\u0107 mu powieki zatem,\nGdy \u2013 rozpalone oczy do bia\u0142o\u015bci?\nChce kartezja\u0144ska Europa wierzy\u0107,\n\u017be jest skaza\u0144ca wol\u0105 \u2013 \u017cy\u0107, lub nie \u017cy\u0107,\nA ziemi\u0119 wsz\u0119dzie u\u017cy\u017aniaj\u0105 ko\u015bci\nTych, co nie mieli \u2013 woli mo\u017cliwo\u015bci.\nWi\u0119c, je\u015bli \u015bmier\u0107 ta ma si\u0119 tak rozszerzy\u0107,\n\u017be b\u0119dzie \u015blepym, oszala\u0142ym katem,\nCo szczodr\u0105 rzezi\u0105 \u017cegna si\u0119 ze \u015bwiatem \u2013\nKto ma powita\u0107 j\u0105 i przy tym \u2013 prze\u017cy\u0107?\nIV\nA mo\u017ce b\u0119dzie tak, jak pisa\u0142 Mi\u0142osz\nO ko\u0144cu \u015bwiata \u2013 (A to \u015bmier\u0107 potwora):\nStaruszek grzebie w m\u0142odych pomidorach,\nA nam si\u0119 \u017cyje tak, jak nam si\u0119 \u017cy\u0142o.\nNa takiej stypie nie\u017ale by si\u0119 pi\u0142o,\nGdyby nie pogrom, co zaledwie wczoraj\nI pod nogami grunt jak cia\u0142o mi\u0119kki:\nTrawy dotykasz, jakby\u015b dotkn\u0105\u0142 r\u0119ki,\nCo \u2013 chocia\u017c martwa \u2013 wci\u0105\u017c do pieszczot skora.\nJest w tym dotyku nieprzyjemny mora\u0142\nApolityczne wzbudzaj\u0105cy l\u0119ki.\nUmar\u0142 \u2013 pomy\u015blisz \u2013 i co si\u0119 zmieni\u0142o?\n\u2013 A gdzie jest Wiara, Nadzieja i Mi\u0142o\u015b\u0107? \u2013\nNowo nazwane stare drwi\u0105 udr\u0119ki.\nV\nA gdy komunizm w \u015bmierci si\u0119 nie zmie\u015bci\nGryz\u0105c nas w oczy, jak brudne pazury \u2013\nZ tych, co si\u0119 skar\u017c\u0105, czy znajdzie si\u0119 kt\u00f3ry,\nCo go dobije na \u0142o\u017cu bole\u015bci?\nWiem, \u017ce my\u015bl o tym z czu\u0142o\u015bci\u0105 si\u0119 pie\u015bci,\nLecz gdy realne kroj\u0105 si\u0119 kontury,\nGdy stal si\u0119 staje sekatorem sk\u00f3ry \u2013\nZabi\u0107 \u2013 i przy tym siebie nie zbezcze\u015bci\u0107 \u2013\nTo niemo\u017cliwo\u015b\u0107. Kwadratura ko\u0142a.\nBezbronno\u015b\u0107 zasad i za\u015bpiew Chocho\u0142a\n(Chyba \u017ce tylko jako temat pie\u015bni\u2026).\nSzkoda nas wszystkich do tej walki zgo\u0142a.\nTam, gdzie jest cz\u0142owiek, zawsze b\u0119d\u0105 szczury\nI krew, co wieczne spryskuje marmury.\nNam tylko stawi\u0107 lub pochyli\u0107 czo\u0142a\u2026\n", "special_attrs": {}, "id": "435", "special": false}