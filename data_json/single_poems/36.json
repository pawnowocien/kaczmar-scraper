{"name": "Ballada my\u015bliciela", "link": "https://www.kaczmarski.art.pl/tworczosc/wiersze/ballada-mysliciela/", "year": "1974", "text": "W wilgotnym cieniu ponurego domu,\nNa rozrzuconych o\u015blizg\u0142ych kamieniach,\n\u017bebrak przykl\u0119kn\u0105\u0142 cicho po kryjomu\nTrzymaj\u0105c kartk\u0119: \u201e\u015blepy od urodzenia\u201d\nDwa kroki dalej w publicznym szalecie\n(\u015aciana z pisuarem r\u0119cznikiem i ko\u0142kiem)\nChwieje si\u0119 g\u0142owa drzemi\u0105cej kobiecie\nSkulonej mi\u0119dzy kiblami a sto\u0142kiem\nA ja marz\u0119 z nosem w niebie,\nWielkie my\u015bli w sobie nosz\u0119,\nWi\u0119c gdy znajd\u0119 si\u0119 w potrzebie \u2013\nBraknie mi pi\u0119\u0107dziesi\u0105t groszy.\nNie dostrzegam te\u017c \u017cebraka,\nOboj\u0119tnie mijam domy,\nPatrzy na mnie ze zdziwieniem,\nCho\u0107 jest przecie\u017c niewidomy\u2026\nGdy teraz chodz\u0119 \u0142api\u0105c my\u015bli w\u0105tek\nW tym miejscu niech\u0119tnie przystaj\u0119,\nBo niewidomy uciu\u0142a\u0142 maj\u0105tek\nWyjecha\u0142 \u0142obuz gdzie\u015b hen na Hawaje\nNie ma ju\u017c tak\u017ce babki klozetowej;\nS\u0105 sprytni ludzie co swym \u017cyciem rz\u0105dz\u0105:\nPosz\u0142a nareszcie po rozum do g\u0142owy,\nZ pi\u0119\u0107dziesi\u0119ciu groszy zrobi\u0142a pieni\u0105dze.\nA ja ci\u0105gle w kr\u0119gu marze\u0144\nChodz\u0119 po ulicach dumny\nObok toczy si\u0119 bieg zdarze\u0144\nOboj\u0119tny bezrozumny\nC\u00f3\u017c to \u017ce mam fig\u0119 z makiem\nZ tego poruszania g\u0142ow\u0105\nZawsze mog\u0119 by\u0107 \u017cebrakiem,\nAlbo babk\u0105 klozetow\u0105\n", "special_attrs": {}, "id": "36", "special": false}