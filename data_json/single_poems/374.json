{"name": "Oda do Kremla (dla A.M.)", "link": "https://www.kaczmarski.art.pl/tworczosc/wiersze/oda-do-kremla-dla-a-m/", "year": "26.5.1982", "text": "Pod tym Czerwonym Murem Rze\u017ani\nJak\u017cebym spocz\u0105\u0107 chcia\u0142 po zgonie\nBy na lawecie mnie powie\u017ali\nPrzez t\u0142um bydl\u0119cy w gwiazd kordonie.\nTwe dzwony niebios rw\u0105 kawa\u0142y\nI krwawe w lud ciskaj\u0105 \u0107wierci,\nW dzie\u0144 ko\u0144ca mej doczesnej chwa\u0142y,\nW wigili\u0119 chwa\u0142y mej po \u015bmierci.\nJak dosta\u0107 si\u0119 w t\u0119 \u015bwi\u0119t\u0105 glin\u0119\nMi\u0119dzy robak\u00f3w r\u00f3d upad\u0142y,\nKt\u00f3re karmi\u0142y si\u0119 Stalinem,\nKt\u00f3re Feliksa nawet zjad\u0142y!?\nMo\u017cna pod ziemi\u0119 s\u0142a\u0107 miliony,\n\u017beby na ziemi by\u0142o czysto,\nLecz z jak\u0105 liczb\u0105 uziemionych\nZbrodniarz si\u0119 staje humanist\u0105?\nTu m\u0105dry Feliks wtr\u0105ci z gniewem:\n\u201eSzkoda kul tyle dla \u0142ajdak\u00f3w!\nOszcz\u0119dniej wi\u0105za\u0107 takich z drzewem\nKt\u00f3re si\u0119 potem r\u017cnie w tartaku!\u201d\n\u2013 Lepiej teori\u0105 si\u0119 popieram\nBy si\u0119 w zaszczytne dosta\u0107 grono.\nWyka\u017c\u0119, jak korona cara\nW gwiazd\u0119 zamienia si\u0119 czerwon\u0105.\nWtem huknie z g\u00f3ry g\u0142os Sus\u0142owa:\n\u201eOd car\u00f3w wara! Wo\u0142a\u0107 kata!\nCar to zaledwie Rosji g\u0142owa,\nA Gwiazda Sekretarzem \u015bwiata!\u201d\nI lud na placu zgromadzony\nW krzyk na mnie, \u017cem tak nisko upad\u0142:\n\u201eGwiazd\u0119 por\u00f3wna\u0142 do korony!\nWyrzuci\u0107 z trumny! Spali\u0107 trupa!\u201d\n\u2013 Bracia! \u2013 Zawo\u0142am ja z lawety\n\u2013 Przyjm\u0105 mnie w zgromadzenia siwe\nMordercy m\u0119drc\u00f3w i poet\u00f3w,\nKt\u00f3rych \u201eIdee wiecznie \u017cywe \u017cywe!\u201d\nKomunizm wygra\u0142 rzeczywi\u015bcie!\nCzemu wi\u0119c nie da\u0142 mi azylu,\nSzczeremu antykomuni\u015bcie\nSpomi\u0119dzy szczerych rusofil\u00f3w!?\n", "special_attrs": {}, "id": "374", "special": false}