{"name": "Piosenka o gwo\u017adziach", "link": "https://www.kaczmarski.art.pl/tworczosc/wiersze/piosenka-o-gwozdziach/", "year": "16.11.1988", "text": "Tak jest w nas bzdura horrendalna,\nKt\u00f3ra nam karmi wsp\u00f3ln\u0105 dusz\u0119 \u2013\nNie prosi chcie\u0107, lecz ka\u017ce musie\u0107,\nBowiem Jedyna i \u2013 Zapalna.\nTak jest w nas horrendalna bzdura\nZ podpisem sfa\u0142szowanym Boga \u2013\n\u017be nie ukl\u0119kn\u0105\u0107 przed ni\u0105 \u2013 trwoga,\nA Jej zaprzeczy\u0107 \u2013 to tortura.\nTak horrendalna bzdura jest w nas:\nZbroja z gazety, kie\u0142 bez pyska,\n\u017be \u0142eb si\u0119 sam pochyla nisko\nPrzed nakazami, kt\u00f3rych nie zna.\nWolny od wiary wsp\u00f3lnej \u2013 wra\u017cy\nWszystkiemu, co jest niedoczute,\nZ d\u0142o\u0144mi, co wci\u0105\u017c gwo\u017adziami sk\u0142ute \u2013\nZ\u0142otych nie musi mie\u0107 o\u0142tarzy.\nLecz nas spowija \u015bwiat\u0142o\u015b\u0107 mszalna,\nCo zast\u0119puje my\u015bl i czucie;\nI bardziej Prawd\u0105 jest gw\u00f3\u017ad\u017a w bucie\nNi\u017ali ta bzdura horrendalna.\n", "special_attrs": {}, "id": "423", "special": false}