{"name": "Kosmopolak. Londyn", "link": "https://www.kaczmarski.art.pl/tworczosc/wiersze/kosmopolak-londyn/", "year": "1983", "text": "Nim Statua Wolno\u015bci wzniesie d\u0142o\u0144 w powitaniach,\nBy Cwaniaczka ambicjom pozytywny da\u0107 znak \u2013\nAmeryki przedszkolem jest dla\u0144 Wielka Brytania,\nW kt\u00f3rej wku\u0107 ma mozolnie proste: co, gdzie i jak?\nAngielskiego si\u0119 uczy\u0142 jeszcze w szkole na Br\u00f3dnie,\nWi\u0119c przypuszcza\u0142, \u017ce Szekspir to codzienny dla\u0144 \u017cer;\nLecz si\u0119 zaraz w Londynie naci\u0105\u0142 na tym paskudnie,\nGdy taks\u00f3wkarz nie poj\u0105\u0142 jego s\u0142\u00f3w: ha\u0142 macz, ser?\nLondy\u0144czycy \u2013 jak wzi\u0119ci z tanich wprost operetek.\nImperialn\u0105 prezencj\u0119 \u2013 ciemnosk\u00f3ry ma drab.\nMimo ch\u0142od\u00f3w \u2013 dziewczyny nie uznaj\u0105 skarpetek,\nWoni\u0105 piwn\u0105 Powi\u015bla tani wabi ci\u0119 pub.\nZ kolonialnych podboj\u00f3w \u2013 stos hinduskich podark\u00f3w\nI na Soho kociaki sko\u015bnookie co krok,\nGarnitury przykr\u00f3tkie na spacerze w Hyde Parku,\nZapach \u015bwiata, kt\u00f3rego nie ogarnie ju\u017c wzrok.\nTrafi\u0142 wreszcie Cwaniaczek do Polskiego Ogniska,\nK\u0119dy \u015bledzik w oliwie snad\u017a rozja\u015bni\u0142 mu m\u00f3zg,\nBowiem poj\u0105\u0142 po chwili, \u017ce socjeta brytyjska\nW zrozumia\u0142ym j\u0119zyku wiedzie b\u00f3j z ust do ust.\nTu od lat, jak wie\u015b\u0107 niesie \u2013 zwyk\u0142a zbiera\u0107 si\u0119 kadra,\nOdk\u0105d kl\u0119sk\u0119 czterdziesty pi\u0105ty przyni\u00f3s\u0142 jej rok\u2026\nSzala\u0142 Londyn w lampionach, a im \u2013 Polsk\u0119 kto\u015b zabra\u0142,\nWi\u0119c p\u0142akali \u201ezwyci\u0119zcy\u201d nad ha\u0144bieniem Jej zw\u0142ok.\nPrzej\u015b\u0107 Syberi\u0119 i Iran, Palestyn\u0119 i Tobruk,\nDowie\u015b\u0107 W\u0142ochom i \u2013 W\u0142oszkom, co to polski jest duch \u2013\nBy wpa\u015b\u0107 w Londyn \u2013 pod auto, czo\u0142em w laurach bi\u0107 o bruk\nZapomniawszy, \u017ce w Anglii lewostronny jest ruch!\nTu Cwaniaczek \u2013 cho\u0107 w innych widzia\u0142 to kategoriach\nS\u0142ucha\u0142\u2026 r\u0119k\u0105 machn\u0105wszy na dorobek i zysk,\nMy\u015bl\u0105c \u2013 jak lewostronnie tu si\u0119 toczy \u2013 historia,\nSw\u00f3j buldo\u017cy Winstona ukazuj\u0105c mu pysk.\nNikt nie wstawi Lenina na Kolumn\u0119 Nelsona,\nNikt w Plac Gwiazdy nie zmieni nigdy wszak \u2013 Leicester Square\u2026\nTak trwa Wyspa, co rodzi nawet wtedy \u2013 gdy kona,\nA Cwaniaczek pomy\u015bla\u0142, \u017ce to jednak \u2013 nie fair.\n", "special_attrs": {}, "id": "218", "special": false}