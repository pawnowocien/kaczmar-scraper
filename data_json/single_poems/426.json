{"name": "Piosenka o szele\u015bcie", "link": "https://www.kaczmarski.art.pl/tworczosc/wiersze/piosenka-o-szelescie/", "year": "27.8.2003", "text": "Wojciechowi M\u0142ynarskiemu\nNiech pan si\u0119 ws\u0142ucha, prosz\u0119 pana,\nw ten niemal nies\u0142yszalny szelest,\nniby w milczenie ci\u017cb w ko\u015bciele,\nlub w mgie\u0142 pielgrzymki \u0142\u0105k\u0105 z rana.\nJak pi\u0119cie przeznaczony cier\u0144,\njak czerw, co rdze\u0144 kr\u0119gowy toczy \u2013\ntak nas dopada wci\u0105\u017c \u00f3w szmer,\ngdy nam spadaj\u0105 \u0142uski z oczu\u2026\nCzy tak wymar\u0142y dinozaury,\nujrzawszy nagle, w zaprzesz\u0142o\u015bci,\n\u017ce \u015bwiat jest, w ca\u0142ej jaskrawo\u015bci \u2013\nrz\u0105dzony przez \u0142apczywe kar\u0142y?\nNie mog\u0142y ju\u017c si\u0119 dostosowa\u0107,\ngdy raz im z oczu spad\u0142y \u0142uski \u2013\nzbyt prostoduszne gadzie m\u00f3\u017cd\u017cki,\ne-tyka w sercach, a nie w g\u0142owach\u2026\nOdkopujemy te \u2013 potwory,\nSzkielety, w kt\u00f3rych piasek chrz\u0119\u015bci,\nKolumny kr\u0119g\u00f3w, czaszek pi\u0119\u015bci:\nArchitektur\u0119 Niepokory\u2026\nBynajmniej wi\u0119c si\u0119 nie obrusz\u0119\n(niejedn\u0105 \u015blin\u0119 z twarzy star\u0142em),\ngdy kto\u015b mnie oklnie dinozaurem\nw deszczu opad\u0142ych z oczu \u0142usek.\n", "special_attrs": {}, "id": "426", "special": false}