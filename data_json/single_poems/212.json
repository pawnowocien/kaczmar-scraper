{"name": "Koncert fortepianowy", "link": "https://www.kaczmarski.art.pl/tworczosc/wiersze/koncert-fortepianowy/", "year": "1.3.1982", "text": "(za C. K. Norwidem)\nTy w uniformie my w mroku poniek\u0105d\nSztywno podchodzisz siadasz do klawiszy\nI zamiast zagra\u0107 zatrzaskujesz wieko\nSkrzyd\u0142o opada salw\u0105 przeciw ciszy\nDo fortepianu po co\u015b siada\u0142 chamie\nNie wydob\u0119dziesz ze\u0144 d\u017awi\u0119ku rozkazem\nPod pi\u0119\u015bci\u0105 pry\u015bnie ko\u015b\u0107 i klawisz z\u0142amiesz\nAle nie zabrzmi\u0105 dziejowe pasa\u017ce\nA w r\u0119kawiczkach z od krwi sztywnej sk\u00f3ry\nNigdy nie trafisz w klawisz zamierzony\nI zamiast d\u017awi\u0119ku z twojej partytury\nZawsze si\u0119 ozwie inny nieproszony\nW szk\u0142ach czarnych zamiast nut studiujesz co dnia\nZawi\u0142e kl\u0105twy wschodnich alfabet\u00f3w\nLecz nawet obcej nie zagrasz melodii\nTrzeba si\u0119 schyli\u0107 pozby\u0107 si\u0119 gorsetu\nTego nie umiesz wi\u0119c po\u0142am klawisze\nStruny gra\u0107 b\u0119d\u0105 bunt i cich\u0105 skarg\u0119\nPozrywaj struny znowu pie\u015b\u0144 us\u0142yszysz\nTo pud\u0142o w usta zamieni si\u0119 czarne\nRoztrzaskaj pud\u0142o zagra miejsce po nim\nJak gra powietrze pod ta\u0144cz\u0105cym dzwonem\nTo puste miejsce dzie\u0142em twoich d\u0142oni\nStrun\u0105 powietrza gard\u0142a okr\u0119cone\nGdy umrzesz trumny kt\u00f3re z fortepian\u00f3w\nZbija\u0107 kaza\u0142e\u015b o milcz\u0105cym \u015bwicie\nMuzyk\u0119 dot\u0105d zagraj\u0105 nieznan\u0105\nMarsz \u017ca\u0142obny co obwieszcza \u017cycie\n", "special_attrs": {}, "id": "212", "special": false}