{"name": "Wariacje dla Gra\u017cynki", "link": "https://www.kaczmarski.art.pl/tworczosc/wiersze/wariacje-dla-grazynki/", "year": "1980", "text": "(wg grafiki J. Gielniaka)\nSp\u00f3jrz na ten asfaltowy pazur co topi niebo z celofanu!\nHucz\u0105cy lej spr\u0119\u017conych gaz\u00f3w wytryska z niewidocznych kran\u00f3w!\nP\u0142on\u0105cy tiul falami dwiema nikn\u0105c ods\u0142ania Czerni odlew\nA tam jest Otch\u0142a\u0144 w kt\u00f3rej nie ma miejsca na jeden ludzki oddech\u2026\nKom\u00f3rkom tkankom plastrom miodu \u017cy\u0142kom na li\u015bciu paj\u0119czynom\nWszystkim strukturom kryszta\u0142owym w spos\u00f3b ten sam i \u017cy\u0107 i gin\u0105\u0107!\nKa\u017cde poczuje unerwienie ten b\u00f3l na wskro\u015b duszno\u015bci atak\nGdy si\u0119 roz\u0142azi cia\u0142o ziemi pod czarnym palcem anty\u015bwiata!\nZa t\u0105 zas\u0142on\u0105 kt\u00f3ra p\u0142onie\nUparcie \u017cyli\u015bmy Owady\nWierz\u0105ce w trajektorie komet\nW siebie w pomy\u015blne gwiazd uk\u0142ady\nTeraz ten paluch nas rozdusi\nJak wszy schwytane w \u015bwiat\u0142a smudze\nI gwiazd posypi\u0105 si\u0119 okruchy\nBy schn\u0105\u0107 na proch w tej centryfudze\nW tym wirze my ju\u017c proch znikomy skorupki krab\u00f3w planet jajek\nZiemia poros\u0142a w nocny p\u0142omyk jaki przewa\u017cnie pr\u00f3chno daje\nKr\u0105\u017cymy w osypisku gwiazd\nDwa niewidoczne ziarnka soli\nI ginie \u015bwiat\nA nas a nas\nTych kilka ma\u0142ych miejsc\nWci\u0105\u017c boli\n", "special_attrs": {}, "id": "626", "special": false}