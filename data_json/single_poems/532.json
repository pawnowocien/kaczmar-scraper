{"name": "R\u00f3\u017ca Luksemburg", "link": "https://www.kaczmarski.art.pl/tworczosc/wiersze/roza-luksemburg/", "year": "1978", "text": "Towarzyszka R\u00f3\u017ca Luksemburg\nNie \u017cyje jak wiemy od dawna\nG\u0142\u0119bokim \u017calem przejmuje nas ten fakt\nGodni szacunku s\u0105 ludzie\nPrze\u015bladowani za swoje pogl\u0105dy\nNie mo\u017ce to jednak wp\u0142yn\u0105\u0107\nNa ich obiektywn\u0105 ocen\u0119\nBo z pogl\u0105dami tymi\nTrudno nam si\u0119 pogodzi\u0107\nW \u015bwietle obecnych uwarunkowa\u0144\nR\u00f3\u017cyczko dzika r\u00f3\u017cyczko\nDla kogo kwitniesz o \u015bwicie\nGdy trawy \u015bpi\u0105 pod ziemi\u0105\nA krzewom marzn\u0105 li\u015bcie\nNiew\u0142a\u015bciwa interpretacja\nKlasycznych ju\u017c tekst\u00f3w Marksa\nObok godnych uwagi spostrze\u017ce\u0144\nPoprowadzi\u0142a do wniosk\u00f3w kt\u00f3re\nS\u0105 zupe\u0142nie nie do przyj\u0119cia\n\u0179le poj\u0119ty internacjonalizm\nNeguj\u0105cy poj\u0119cie narodu\nNiewiara w trwa\u0142e osi\u0105gni\u0119cia rewolucji\nPachn\u0105 cho\u0107 w szczytnych intencjach\nDziewi\u0119tnastowiecznym idealizmem\nDla nieba kwitn\u0119 dla s\u0142o\u0144ca\nW\u015br\u00f3d chwast\u00f3w zaj\u0119tych sob\u0105\nKwitn\u0119 bo \u017cyj\u0119 kr\u00f3tko\nI bez nadziei na owoc\nBy\u0142 to jednak by\u0107 mo\u017ce\nKonieczny etap w dziejach\nDojrzewania naszej my\u015bli politycznej\nHistoria potwierdza s\u0142uszno\u015b\u0107\nRacji nas \u017cywych\nZ tej pozycji mo\u017cemy dzisiaj\nZ\u0142o\u017cy\u0107 ho\u0142d towarzyszce R\u00f3\u017cy\nJako cz\u0142owiekowi co wi\u0119cej kobiecie\nKt\u00f3rej \u015bmier\u0107 bohaterska\nZwi\u0119ksza autorytet naszych szereg\u00f3w\nR\u00f3\u017cyczko \u0142atwo ci\u0119 \u015bci\u0105\u0107\nI w byle ksi\u0105\u017cce zasuszy\u0107\nA trawy \u017c\u00f3\u0142kn\u0105\u0107 i schn\u0105\u0107\nB\u0119d\u0105 si\u0119 puszy\u0107 i puszy\u0107\n", "special_attrs": {}, "id": "532", "special": false}