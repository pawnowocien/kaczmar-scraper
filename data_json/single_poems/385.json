{"name": "Oliwa, wino i czas", "link": "https://www.kaczmarski.art.pl/tworczosc/wiersze/oliwa-wino-i-czas/", "year": "18.9.2003", "text": "Amfory pe\u0142ne oliwy i wina\nBachiczny taniec m\u0142odzie\u0144c\u00f3w z erekcj\u0105\nI ruja Najad w egejskich g\u0142\u0119binach\nGdzie ka\u017cda gliny \u0142upina jest Grecj\u0105\nWprawion\u0105 w dr\u017cenie przez p\u0142etw\u0119 delfina\nPrzez wody s\u0142oje co jak neon \u015bwiec\u0105\nNad nami\u0119tno\u015bci\u0105 zalotnik\u00f3w psotnych\nOd zawsze \u017cywych nagich i samotnych\nWino wypili oliw\u0105 natarli\nMi\u0119\u015bnie oddane czu\u0142o\u015bci i sile\nBez ko\u0144ca ta\u0144cz\u0105 cho\u0107 dawno umarli\nUwodz\u0105c zmys\u0142y pragn\u0105c si\u0119 zawile\nJak w\u0142asne cienie ruchomi i czarni\nW wieczornym \u017carze lekcy jak motyle\nDoznawszy \u017cycia chwilowej m\u0119czarni\nJu\u017c jak bogowie na zawsze bezkarni\nDo Bachanali\u00f3w nie trzeba namawia\u0107\nSkazanych zmierzchem przera\u017conych \u015bwitem\nNiejedna nam si\u0119 amfora wykrwawia\nZmienia w niezwyk\u0142e to co pospolite\nI dzie\u0142o bog\u00f3w niezdarnie poprawia\nLecz to za ma\u0142o \u017ceby sta\u0107 si\u0119 mitem\nNie ka\u017cda r\u0119ka my\u015bl i glina krucha\nOcali obraz i przechowa ducha\nNie ka\u017cde wino nie ka\u017cda oliwa\nUnie\u015bmiertelnia i z g\u0142\u0119bin wyp\u0142ywa\n", "special_attrs": {}, "id": "385", "special": false}