{"name": "Casanova \u2013 Fellini", "link": "https://www.kaczmarski.art.pl/tworczosc/wiersze/casanova-fellini/", "year": "1979", "text": "(scena niemiecka)\nI\nZ ksi\u0119stw najszcz\u0119\u015bliwszego Panie\nProminencie \u0142aski bo\u017cej\nPozw\u00f3l by ci ho\u0142dy z\u0142o\u017cy\u0142\nCasanova Wenecjanin\nPisarz lekarz m\u0119drzec s\u0142awny\nMistrz wojennej in\u017cynierii\nBudowniczy znawca dziej\u00f3w\nS\u0142u\u017cy\u0107 ci talentem pragnie\nDwory ca\u0142ej Europy\nBi\u0142y si\u0119 o moj\u0105 rad\u0119\nJa u twoich st\u00f3p j\u0105 k\u0142ad\u0119\nCze\u015b\u0107 oddaj\u0105c twoim stopom\n(Chyba mnie nie s\u0142ucha wcale\nB\u0119kart kazirodczej chuci\nTwarz kretyna wzrok ospa\u0142y\nWasal Matki w czarnej sukni)\n(Szczy na bele z\u0142otog\u0142owiu\n\u015awity rechot i brz\u0119k kufli\nTl\u0105c\u0105 si\u0119 szkar\u0142atem g\u0142owni\u0105\n\u015aciga oczy czarnych \u017c\u00f3\u0142wi)\n(Ten mi harcap w piwie nurza\nTen przedrze\u017ania w oczy dmucha\nWrzeszczy rozwydrzona s\u0142u\u017cba\nTo nie dw\u00f3r to piek\u0142a kruchta)\nII\n\u2013 Lud nasz jest dziki lecz genialny\nI nie chce rad talent\u00f3w obcych\nS\u0142uchaj jak nasze brzmi\u0105 organy\nI g\u0142osy. Mamy go\u015bcia ch\u0142opcy\nHymn Poddanych\n\u201eOd pokory akord do pot\u0119gi\nOd szale\u0144stwa akord do geniuszu\nOd ogromnych miech\u00f3w instrumentu\nDo ogromnych architektur duszy\nCh\u00f3rem wy\u017csze fugi bra\u0107 rejestry\nGi\u0105\u0107 m\u0142otami ton\u00f3w rury z cyny\nRozdmuchiwa\u0107 nad g\u0142owami przestrze\u0144\n\u015amia\u0107 si\u0119 z ziemi wy\u017csze bra\u0107 drabiny\nHu\u015bta\u0107 si\u0119 na d\u017awigniach interwa\u0142\u00f3w\nI szyderstwem z\u0142oci\u0107 \u0142eb genialny\nA\u017c przetoczy si\u0119 nad \u015bwiatem sza\u0142em\nW orgii na organach Hymn Poddanych\u201d\n\u2013 Giacomo Casanova!\nDyplomy swoje schowaj\nWyjmuj pa\u0142k\u0119!\nTy\u015b jebak nad jebaki!\nWi\u0119c poka\u017c co potrafisz!\nMasz tu lalk\u0119!\nIII\nMia\u0142em mniszki rozpalone\nW \u015bwi\u0119to masek sztucznych ogni\nWdowy stare i bogate\nKt\u00f3rym Jowisz pie\u015bci\u0142 \u0142ona\nI w turniejach salonowych\nM\u00f3j groto\u0142az pokonywa\u0142\nJurno\u015b\u0107 szlachty i stangret\u00f3w\nA\u017c z Giacomo Casanovy\nPrzepowiednia Wieloryba\nUczyni\u0142a Kr\u00f3la Kret\u00f3w\nWi\u0119c dr\u0105\u017cy\u0142em korytarze\n\u015alepo b\u0142\u0105dz\u0105c w lepkiej ziemi\nGdy nade mn\u0105 brzmia\u0142y dr\u017cenia\nHomoseksualnych wa\u017cek\nPodr\u00f3\u017c Karczma w Wielkiej Sali\nGdzie si\u0119 klacze grza\u0142y w pianie\nParowa\u0142y prze\u015bcierad\u0142a\nCienie stropy zap\u0142adnia\u0142y\nHucza\u0142 czarny piec gliniany\nPurpurowia\u0142 trzon\nTwarz blad\u0142a\nNios\u0142em moj\u0105 matk\u0119 star\u0105\nNa ramionach jak \u0107m\u0119 wielk\u0105\nPrzegl\u0105daj\u0105c si\u0119 w jej oczach\nZobaczy\u0142em w nich poczwar\u0119\nWreszcie z tob\u0105 moja lalko\nMi\u0142o\u015b\u0107 jest samotnym szcz\u0119\u015bciem\nPo popisach samczej mocy\nW wyzi\u0119bionej sali zamku\nPieszcz\u0119 ci\u0119 jak my\u015bl si\u0119 pie\u015bci\nJestem czu\u0142y jestem dr\u017c\u0105cy\nNie opuszcz\u0119 twego wn\u0119trza\nLalk\u0119 z lalk\u0105 z\u0142\u0105czy\u0107 lepiej\nTwoje cia\u0142o moje l\u0119d\u017awie\nWszak ten sam Lalkolep lepi\u0142\nLody m\u00f3rz i \u015bniegi planet\nKrzepn\u0105 nad szale\u0144stwem kr\u00f3l\u00f3w\nDalej nie ma ju\u017c gdzie jecha\u0107\nMy przetrwamy b\u00f3l i zam\u0119t\nWype\u0142nieni sob\u0105 czule\nZas\u0142uchani w ch\u00f3r\u00f3w echa\n", "special_attrs": {}, "id": "89", "special": false}