{"name": "Kasandra", "link": "https://www.kaczmarski.art.pl/tworczosc/wiersze/kasandra/", "year": "1978", "text": "Nic si\u0119 nie ko\u0144czy prostym tak lub nie\nI nie na darmo gin\u0105 wojownicy;\nDlatego m\u00f3wi\u0119: To pocz\u0105tek ko\u0144ca,\nA lud pijany wspina si\u0119 na mury,\nBo pustk\u0105 ziej\u0105 sza\u0144ce barbarzy\u0144c\u00f3w.\nStrze\u017ccie si\u0119 tryumfu \u2013 jest pu\u0142apk\u0105 losu,\nI nic nie znacz\u0105 wrog\u00f3w naszych ho\u0142dy.\nJeden jest ogie\u0144, kt\u00f3rym p\u0142on\u0105 stosy;\nMiecz o dw\u00f3ch ostrzach trzyma t\u0119py \u017co\u0142dak\u2026\nJa wam nie broni\u0119 rado\u015bci,\nBo losu nie zmieni\u0105 wam wr\u00f3\u017cby,\nAle pomy\u015blcie o w\u0142asnej s\u0142abo\u015bci,\nZamiast o tryumfie nad lud\u017ami.\nO straszne \u015bwi\u0119to, co poprzedza zgon!\nSzcz\u0119\u015bliwe miasto pod rz\u0105dami Priama \u2013\nRynki, \u015bwi\u0105tynie, freski, poematy\nZbezcze\u015bci zab\u0142ocony but Achaja;\n\u015alepota dzieci twych otwiera bramy.\nJu\u017c mr\u00f3wcza fala toczy si\u0119 po polu,\nGdzie niewzruszenie tkwi Czerwony Ko\u0144.\nAch jakbym chcia\u0142a by\u0107 jak oni, by\u0107 jak oni!\nAch jak mi ci\u0105\u017cy to, co czuj\u0119, to co wiem\u2026\nBawcie si\u0119, pijcie, dzieci,\nJak si\u0119 bawi\u0107 i pi\u0107 potraficie \u2013\nS\u0105 ludy, co dojrza\u0142y do \u015bmierci\nZ r\u0105k lud\u00f3w niedojrza\u0142ych do \u017cycia\u2026\n", "special_attrs": {}, "id": "200", "special": false}