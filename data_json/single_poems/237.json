{"name": "Ksi\u0119\u017cniczka i Pirat", "link": "https://www.kaczmarski.art.pl/tworczosc/wiersze/ksiezniczka-i-pirat/", "year": "23.8.1998", "text": "Pirat z soli i goryczy\nW sieci \u015bwiata si\u0119 szamocze.\nGwiazdy dr\u017c\u0105 Ksi\u0119\u017cniczce w oczach,\nW pustym zamku sowa krzyczy.\nOn zza m\u00f3rz przyzywa burze\nBy mu szlak kre\u015bli\u0142y w toni,\nOna wdycha z linii d\u0142oni\nBukiet t\u0119sknot i odurze\u0144.\nOn zza m\u00f3rz przyzywa burze.\nZ niewiadomych oddali\nP\u0142ynie fala ku fali;\nCzy j\u0105 spotka, czy minie\nW ciemnych wir\u00f3w g\u0119stwinie.\nSztorm go rzuca na wybrze\u017ce,\nGdzie Ksi\u0119\u017cniczki stoi zamek;\nOna mu otwiera bram\u0119,\nPirat j\u0105 w ramiona bierze.\nT\u0119tni\u0105 \u015bciany i sklepienia\nCieni szeptem i oddechem;\nJego serce \u2013 suchy wieche\u0107,\nLecz jej serce jest z p\u0142omienia.\nT\u0119tni\u0105 \u015bciany i sklepienia.\nFala z fal\u0105 si\u0119 zderza\nPoszukuj\u0105c przymierza;\nCzy je znajd\u0105 \u2013 spl\u0105tane\nCzy rozprysn\u0105 si\u0119 w pian\u0119?\nOn j\u0105 trzyma \u2013 ona krzyczy,\nOna krzyczy, kielich str\u0105ca.\nTak si\u0119 miesza w nich bez ko\u0144ca\nTrunek t\u0119sknot i goryczy.\nUsypiaj\u0105 o poranku\nO\u015blepieni swym ol\u015bnieniem;\n\u015acich\u0142y echa, zgas\u0142y cienie,\nMilczy sowa w pustym zamku.\nUsypiaj\u0105 o poranku.\nFala wtapia si\u0119 w fal\u0119\nI zapada w oddale,\nCzy w\u015br\u00f3d burz i kipieli\nNic ich ju\u017c nie rozdzieli?\nOn odp\u0142ywa odurzony\nZdoby\u0107 dla niej z\u0142ote grody.\nBierze w drog\u0119 t\u0119sknot s\u0142odycz,\nJej czekanie smak ma s\u0142ony.\nCzy on \u015bwiat zdob\u0119dzie dla niej\nI Ksi\u0119\u017cniczka z nim odp\u0142ynie?\nCzy on wr\u00f3ci i zostanie,\nCzy za widnokr\u0119giem zginie?\nCzy on \u015bwiat zdob\u0119dzie dla niej.\nP\u0142yn\u0105 fale przed siebie\nI znikaj\u0105 w oddali;\nNie pytajcie si\u0119 fali\nO to, czego nikt nie wie.\n", "special_attrs": {}, "id": "237", "special": false}