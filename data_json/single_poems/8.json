{"name": "Akompaniator", "link": "https://www.kaczmarski.art.pl/tworczosc/wiersze/akompaniator/", "year": "1993", "text": "Zbyszkowi\nW ma\u0142ym palcu klawiatur\u0119 mam,\nChocia\u017c nie lubi\u0142em \u0107wiczy\u0107 gam.\nAle po co m\u0119czy\u0107 gam\u0119\nGdy si\u0119 gra akompaniament\nTak, jak ja \u2013 co kto za\u017cyczy \u2013 gram.\nPo lokalach dla pijanych dam\nGra\u0142em \u2013 trze\u017awy nie bywaj\u0105c sam,\nBy slowfoxem lub fokstrotem\nUprzyjemni\u0107 im robot\u0119\nGdy ostatnia z m\u0119skich p\u0119ka tam.\nPoza reflektor\u00f3w okiem\nDo publiki lepszym bokiem\nZa skromn\u0105 op\u0142at\u0105\nRz\u0105dz\u0119 z cienia nastrojami,\nHarmoniami, gwiazdorami\nJa \u2013 akompaniator.\nPotem by\u0142 w kierunku sztuki krok:\nKlub studencki, jazz, ballada, rock.\nWychodzili m\u0142odzi gniewni\nA ja wzbogaca\u0142em \u015bpiewnik\nO akord\u00f3w nies\u0142yszanych szok.\nPolitycznie klawisz brzmia\u0142 i \u015bpiew:\nS\u0142owo \u2013 s\u0142owem, rytm rozgrzewa\u0142 krew.\nW pryszczach i nieogoleni\nCzuli si\u0119 wtajemniczeni\nWyzywaj\u0105c los w tonacji \u201eef\u201d.\nPoza chytrym cenzur okiem\nPrzez aluzje brn\u0105c g\u0142\u0119bokie\nWal\u0119 w Ruskich akord.\nRz\u0105dz\u0119 z cienia symbolami,\nCytatami, ideami\nJa \u2013 akompaniator.\nI na strajkach gra\u0142em te\u017c \u2013 a jak!\nChocia\u017c pianin w kraju by\u0142o brak.\n\u201e\u017beby Polska\u201d albo \u201eMury\u201d\nGrzmia\u0142y z mojej klawiatury\nCho\u0107 nie by\u0142o to komunie w smak.\nPotem za mn\u0105 chodzi\u0142 jaki\u015b fiut\nS\u0142ucha\u0142, zagadywa\u0142, bzdury pl\u00f3t\u0142,\nBo mu poleci\u0142a w\u0142adza\nUdowodni\u0107 i wykaza\u0107\nPolityczny wyd\u017awi\u0119k moich nut.\nPoza blaskiem akademii,\nBez order\u00f3w i bez premii\nZ finansow\u0105 strat\u0105\nRz\u0105dz\u0119 z cienia wci\u0105\u017c \u2013 hymnami,\nNarodami i zwi\u0105zkami\nJa \u2013 akompaniator.\nNasta\u0142 stan wojenny \u2013 trzeba je\u015b\u0107.\nNie zna granic kunsztu mego tre\u015b\u0107.\nZatem nad norweskim fiordem\nK\u0142ad\u0119 akord za akordem\nChocia\u017c nie wiem o czym m\u00f3wi pie\u015b\u0144.\nLecz korona daje wzgl\u0119dny luz\nSukces w Oslo odni\u00f3s\u0142: R\u00f8de Bus.\nW koncertowe ruszam tury,\nDemoluj\u0119 klawiatury,\n\u017bycie mi si\u0119 zmienia w niez\u0142y blues.\nPoza mow\u0105 m\u0105 ojczyst\u0105,\nNiedaleko i nie blisko\nZa walut\u0119 za to \u2013\nRz\u0105dz\u0119 z cienia Norwegami,\nG\u00f3ralami i Drwalami\nJa \u2013 akompaniator.\nUp\u0142yw lat przerzedzi\u0142 nieco w\u0142os,\nD\u0142u\u017cszy pasek mam i ni\u017cszy g\u0142os.\nTak to z akompaniatorem \u2013\nZa wszechstronno\u015b\u0107 i pokor\u0119\nBlaskiem czo\u0142o mi nagrodzi\u0142 los.\nWi\u0119cej ju\u017c nie b\u0119d\u0119 cedzi\u0142 s\u0142\u00f3w.\nJutro do klawiszy si\u0105\u015b\u0107 mam zn\u00f3w.\nDodam, \u017ce wyczuwam dum\u0119\nKiedy wyjd\u0119 przed instrument\nBy mnie m\u00f3g\u0142 rozpozna\u0107 ten i \u00f3w.\nZa nic rozg\u0142os mam i s\u0142aw\u0119\nAle lubi\u0119 sceny skrawek\nGdzie m\u00f3j warsztat stoi.\nNa nic mych koleg\u00f3w j\u0119ki\nGdy nie s\u0142ucha mojej r\u0119ki \u2013\nAlbo gdy nie stroi!\n", "special_attrs": {}, "id": "8", "special": false}