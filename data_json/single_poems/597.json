{"name": "Tradycja", "link": "https://www.kaczmarski.art.pl/tworczosc/wiersze/tradycja/", "year": "10.5.1986", "text": "Sp\u00f3jrzcie na kr\u00f3l\u00f3w naszych poczet \u2013\nKap\u0142an\u00f3w durnej tolerancji.\nTwarze jak katalogi zbocze\u0144\nNiesionych z Niemiec, W\u0142och i Francji!\nW ob\u0142okach rozbuja\u0142e dusze,\nCia\u0142a lubie\u017cne i u\u0142omne,\nFikcyjne pakty i sojusze,\nZmarnotrawione sny koronne \u2013\nNie czyja inna \u2013 lecz ich wina:\nSojusz Hitlera i Stalina!\nSp\u00f3jrzcie na podgolone \u0142by,\nNa oczy zalepione miodem,\nWypuk\u0142e usta \u017c\u0105dne krwi,\nNa brzuchy obnoszone przodem,\nNa czuby, w\u0105sy, brody, brwi,\nDo szabel przyro\u015bni\u0119te pi\u0119\u015bci \u2013\nTo dumnej szlachty pyszne dni\nNaszemu winne s\u0105 nieszcz\u0119\u015bciu!\nTo za ich grzechy \u2013 my\u015bmy czy\u015bci \u2013\nGn\u0119bi\u0105 nas teraz komuni\u015bci!\nSejmy, sejmiki, wnioski, veto!\nI \u2013 nie oddamy praw o w\u0142os!\nTen t\u0142um id\u0105cy za lawet\u0105,\nNie\u015bwiadom, co mu niesie los!\nNie, to nie nasi antenaci!\nNie mamy z nimi nic wsp\u00f3lnego!\nNie b\u0119d\u0105 nam u\u0142ani \u2013 bra\u0107mi!\nMy ju\u017c nie dzieci Pi\u0142sudskiego!\nTo ich historia temu winna,\n\u017be nasza b\u0119dzie ca\u0142kiem inna:\nZapomnie\u0107 wojny i powstania,\nJedynie s\u0142uszny szarpa\u0107 dzwon\nNarodowego byle trwania\nW zgodzie na namiestniczy tron.\nW zamian \u2013 w tej ziemi nam mogi\u0142a\nI przodk\u00f3w \u015bpiew, jak echa kielich,\n\u017be \u2013 \u201eJeszcze Polska wtedy \u017cy\u0142a,\nGdy za ni\u0105 gin\u0119li!\u201d\u2026\n", "special_attrs": {}, "id": "597", "special": false}