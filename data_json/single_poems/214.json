{"name": "Koniec wojny trzydziestoletniej", "link": "https://www.kaczmarski.art.pl/tworczosc/wiersze/koniec-wojny-trzydziestoletniej/", "year": "19.12.1991", "text": "\u2013 Wydzierali\u015bmy oczy palcami \u2013 Tak jest!\n\u2013 Przegryzali\u015bmy gard\u0142a z\u0119bami \u2013 Tak jest!\n\u2013 Przez trzydzie\u015bci lat bez wytchnienia\nZabijali\u015bmy w sobie sumienia! \u2013 Tak jest!\n\u2013 Zdobywali\u015bmy twierdze i miasta! \u2013 Tak jest!\n\u2013 Wy\u017cywali\u015bmy si\u0119 na niewiastach! \u2013 Tak jest!\n\u2013 Niemowl\u0119ta na halabardach\nPozna\u0142y, co gniew i pogarda!\n\u2013 W wype\u0142nionych cia\u0142ami okopach\nTak rodzi\u0142a si\u0119 Europa! \u2013 Tak jest!\nStratowan\u0105 dziedzin\u0105 Bawar\u00f3w\nOddzia\u0142 wlecze si\u0119 osobliwy:\nMaruderzy spod wszelkich sztandar\u00f3w,\nJeden bli\u017ani drugiemu, bo \u017cywy.\nPrzy ognisku katolik z kalwinem,\nZ mrocznym gnostykiem i ateist\u0105\nNa plebanii zdobytym winem\nZ zawodowym dziel\u0105 si\u0119 sadyst\u0105.\nPordzewia\u0142y im szcz\u0105tki pancerzy,\nDawne rany ropiej\u0105 a\u017c mi\u0142o.\nD\u0142ugo w noc si\u0119 k\u0142\u00f3c\u0105 \u2013 kto w co wierzy\nI o co w tym wszystkim chodzi\u0142o.\n\u2013 O msze, o odpusty, o \u015bwi\u0119tych! \u2013 Tak jest!\n\u2013 O nadania! O sakramenty! \u2013 Tak jest!\n\u2013 O szalbierstwa i nadu\u017cycia!\n\u2013 O wieczny sp\u00f3r o sens \u017cycia! \u2013 Tak jest!\nJaki\u015b mnich, zwisaj\u0105c z ga\u0142\u0119zi\nPatrzy na nich z wyrzutem i rz\u0119zi:\n\u2013 Zaprzesta\u0144cie wzajemnych podboj\u00f3w.\nKorzystajcie z dobrodziejstw pokoju.\nPochowajcie urazy i zw\u0142oki\nI dojrzyjcie do nowej epoki\u2026\n\u2013 Wydzierali\u015bmy oczy palcami \u2013 Tak jest!\n\u2013 Przegryzali\u015bmy gard\u0142a z\u0119bami \u2013 Tak jest!\n\u2013 Przez trzydzie\u015bci lat bez wytchnienia\nZabijali\u015bmy w sobie sumienia! \u2013 Tak jest!\n\u2013 Teraz, gdy stygn\u0105 stosy ofiarne\nChcesz, by to wszystko posz\u0142o na marne?\n\u2013 Tak jest.\n", "special_attrs": {}, "id": "214", "special": false}