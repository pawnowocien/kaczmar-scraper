{"name": "Pot\u0119ga s\u0142owa", "link": "https://www.kaczmarski.art.pl/tworczosc/wiersze/potega-slowa/", "year": "12.9.2003", "text": "O, biedni moi, g\u0142odni, ciemni wsp\u00f3\u0142plemie\u0144cy\nOpiekaj\u0105cy resztki w rodzinnych ogniskach!\nWam z oczu wiatr r\u00f3wninny dymem \u0142zy wyciska\nI do snu \u015bpiewa innym, wam jak upi\u00f3r j\u0119czy!\nNa szcz\u0119\u015bcie macie mow\u0119, kt\u00f3ra to t\u0142umaczy\nJak szabli \u015bwist, krzyk or\u0142a, piosenka skaza\u0144ca;\nCo pono\u0107 umar\u0142ego poderwie do ta\u0144ca,\nA i pow\u00f3d do dumy wykroi z rozpaczy.\nAch, gdyby\u015bcie umieli, jak dawni Inkowie,\nPrzykroi\u0107 przyzwoicie kamie\u0144 do kamienia,\nSznureczki tak zawi\u0105za\u0107, \u017ceby pokolenia\nWiedzia\u0142y bez wahania, co im w\u0119ze\u0142 powie!\nAlbo mie\u0107 cho\u0107by si\u0142\u0119, bezczelno\u015b\u0107 i chciwo\u015b\u0107\nKatolickiej konkwisty, rabusi\u00f3w brodatych\nBy przetapia\u0107 na sztaby rzadkie numizmaty\nP\u0142awi\u0105c si\u0119 w barbarzy\u0144stwie pienistym jak piwo!\nA wy macie gadane, co kota ogonem\nOdwr\u00f3ci, kiedy trzeba i kiedy nie trzeba,\nK\u0142ami\u0105c sobie, \u017ce s\u0142owo prowadzi do nieba,\nCho\u0107 drogowskaz \u201edo piek\u0142a\u201d \u2013 wasz\u0105 chwali stron\u0119.\nCi\u0105gle przecie\u017c istniejesz, schorowany szczepie,\nCho\u0107, co p\u0119d wielki pu\u015bcisz \u2013 ju\u017c dla ciebie obcy;\nJest bo jaka\u015b parada w spruchnia\u0142ej niemocy \u2013\nTrzymajmy si\u0119 korzeni! W gnojnej glebie lepiej!\nZapytasz \u2013 sk\u0105d w tej pie\u015bni archaiczne tony,\nTen trzynastozg\u0142oskowiec, jak ze szkolnej m\u0119ki?\nC\u00f3\u017c, wsp\u00f3\u0142czesna poezja, to jedynie d\u017awi\u0119ki,\nPoruszaj\u0105 \u017co\u0142\u0105dek, a nie b\u00f3l \u015bwiadomy\u2026\n", "special_attrs": {}, "id": "461", "special": false}