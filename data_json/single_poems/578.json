{"name": "Szklana g\u00f3ra", "link": "https://www.kaczmarski.art.pl/tworczosc/wiersze/szklana-gora/", "year": "27.8.1989", "text": "Zyska s\u0142aw\u0119, kr\u00f3lem b\u0119dzie\nKto na szklan\u0105 g\u00f3r\u0119 wejdzie.\nKto zdob\u0119dzie szczyt w b\u0142\u0119kicie\nB\u0119dzie tym, kto jest na szczycie.\nLecz, cho\u0107 wielu kusi wej\u015bcie\nJeden tylko ma tam miejsce.\nA, \u017ce przecie\u017c G\u00f3ra \u2013 Szklana,\nWi\u0119c dla wielu \u2013 niewidzialna.\nNawet tym, co na jej zboczach\nSzczyt si\u0119 nie odbija w oczach.\nSk\u00f3ra G\u00f3ry g\u0142adka, \u015bliska,\nDiamentowo jest przejrzysta.\nI dopiero krew rozlana\nWska\u017ce, gdzie jest szklana \u015bciana.\nWi\u0119c po \u015bladach cudzej krwi\nWiedzie w\u0105ski \u015blad na szczyt.\nAle nie wie nikt w\u015br\u00f3d \u017cywych\nCzy ten szlak, to szlak prawdziwy.\nI niejeden ca\u0142e \u017cycie\nNie wie, \u017ce ju\u017c by\u0142 na szczycie.\nWi\u0119c si\u0119 modli u st\u00f3p krzy\u017cy\nZa tych, kt\u00f3rzy padli ni\u017cej.\nPo czym u ich boku spocznie\nU st\u00f3p G\u00f3ry niewidocznej.\nZyska s\u0142aw\u0119, kr\u00f3lem b\u0119dzie\nKto na szklan\u0105 g\u00f3r\u0119 wejdzie\u2026\n", "special_attrs": {}, "id": "578", "special": false}