{"name": "Cromwell", "link": "https://www.kaczmarski.art.pl/tworczosc/wiersze/cromwell/", "year": "15.10.1990", "text": "Id\u0105 na Londyn! Id\u0105 purytanie!\nSi\u0142\u0105 ich czysto\u015b\u0107 czyli l\u0119k przed grzechem.\nL\u0119k rodzi w\u015bciek\u0142o\u015b\u0107, a w\u015bciek\u0142o\u015b\u0107 \u2013 powstanie;\nId\u0105 pokona\u0107 chrze\u015bcijan \u2013 chrze\u015bcijanie.\nMg\u0142\u0105 dysz\u0105c zamiast oddechem.\nBroni si\u0119 grzeszny kr\u00f3l i pomazaniec.\nNie tyle w\u0142adzy \u017cal mu, co zasady.\n\u017bal p\u0142ynie z winy, a z winy \u2013 kajanie.\nLecz nie kajania pragn\u0105 purytanie:\nMusz\u0105 dowody mie\u0107 \u2013 zdrady.\nDowodem \u2013 zdrada. \u00d3w zdrajca zdradzony\nPrzez w\u0142asne si\u0142y (te, na kt\u00f3re liczy\u0142).\nNie mo\u017ce przecie\u017c zachowa\u0107 korony,\nSkoro przez Boga zosta\u0142 os\u0105dzony,\nI s\u0105dz\u0105 go jego stronnicy.\nJak zwykle chaos jest przy tym i zam\u0119t,\nUlica prawd\u0119 wa\u017cy i rozdziela,\nO swoj\u0105 przysz\u0142o\u015b\u0107 troszczy si\u0119 parlament,\nSkazaniec \u0142zawy szkicuje testament \u2013\nZ my\u015bl\u0105 o losie Cromwella.\nTurla si\u0119 g\u0142owa kr\u00f3lewska pod stopy.\nSprawiedliwo\u015bci sta\u0142o si\u0119 wi\u0119c zado\u015b\u0107.\nDla zniewolonej wz\u00f3r to Europy:\nSzafot wszak w ko\u0144cu biskup sam pokropi\u0142\nI wielka nasta\u0142a rado\u015b\u0107!\nWszystko to rankiem nadziei i wiary,\nGdy strach i skrucha by\u0142y zmian motorem.\nWieczorem Cromwell rozp\u0119dza parlament,\nSam si\u0119 mianuje Lordem Protektorem:\nOfiara w\u0142asnej ofiary.\nId\u0105 na Londyn! Id\u0105 purytanie!\n", "special_attrs": {}, "id": "102", "special": false}