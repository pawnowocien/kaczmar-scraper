{"name": "Pejza\u017c z szubienic\u0105", "link": "https://www.kaczmarski.art.pl/tworczosc/wiersze/pejzaz-z-szubienica/", "year": "1978", "text": "(wg obrazu P. Breughla st.)\n\u2013 Dok\u0105d prowadzicie, rozpaleni weso\u0142kowie?\nRumiane baby, ch\u0142opi pijani w siwy dym?\n\u2013 Na g\u00f3r\u0119 prowadzimy Ci\u0119 przez le\u015bne pustkowie,\nNa g\u00f3ry wy\u0142ysia\u0142y, dziki szczyt.\n\u2013 Za szybko prowadzicie, ta\u0144czycie upojeni,\nJu\u017c nie mam si\u0142, by w waszym korowodzie i\u015b\u0107!\n\u2013 Nie przejmuj si\u0119 cz\u0142owieku, na r\u0119kach poniesiemy!\nNie zostawimy Ci\u0119, Ty\u015b Kr\u00f3lem dzi\u015b!\n\u2013 Szczyt wida\u0107 poprzez drzewa, cel waszej drogi bliski\u2026\nSta\u0107! Pu\u015b\u0107cie mnie na ziemi\u0119! Co tam na szczycie tkwi?\n\u2013 To tron na Ciebie czeka! Ramiona nasze niskie,\nPanowa\u0107 stamt\u0105d \u0142atwiej b\u0119dzie Ci!\n\u2013 Ja nie chc\u0119 takiej w\u0142adzy, podst\u0119pni ho\u0142downicy!\nWasz taniec moj\u0105 \u015bmierci\u0105, milczeniem mym wasz ch\u00f3r!\n\u2013 Zata\u0144czysz, zapanujesz nam na tej szubienicy!\nZaskrzypi nam do taktu ci\u0119\u017cki sznur!\nNo, jak Ci tam, na g\u00f3rze? Gdzie tak wytrzeszczasz ga\u0142y?\nDlaczego pokazujesz z\u0142o\u015bliwy j\u0119zor nam?\nNie ta\u0144czysz jak nale\u017cy, ko\u0142yszesz si\u0119 nie\u015bmia\u0142o!\nC\u00f3\u017c ciekawego zobaczy\u0142e\u015b tam?!\n\u2013 Tu jasne s\u0105 przestrzenie i widz\u0119 kr\u0105g\u0142o\u015b\u0107 Ziemi,\nGdy czasem wiatr podrzuci mnie ponad czarny las.\nBez l\u0119ku ta\u0144czcie dalej w g\u0119stwinie w\u0142asnych cieni,\nI tak nikt nigdy nie zobaczy was\u2026\n", "special_attrs": {}, "id": "407", "special": false}