{"name": "Opowie\u015b\u0107 pewnego emigranta", "link": "https://www.kaczmarski.art.pl/tworczosc/wiersze/opowiesc-pewnego-emigranta/", "year": "5.4.1987", "text": "Nie b\u00f3j si\u0119, nie zabraknie. To krajowa czysta.\nJa, widzisz, przed wojn\u0105 by\u0142em komunista,\nBo ja chcia\u0142em by\u0107 kim\u015b, bo ja by\u0142em \u017byd,\nA jak \u017byd nie by\u0142 kim\u015b, to ten \u017byd by\u0142 nikt.\nMo\u017ce st\u0105d dla \u015bwiata tyle z nas po\u017cytku,\n\u017be bankierom i skrzypkom nie m\u00f3wi\u0105 \u2013 ty \u017cydku!\nJa bankierem nie by\u0142em ani wirtuozem,\nWojn\u0119 w Rosji prze\u017cy\u0142em, oswoi\u0142em si\u0119 z mrozem\nI na w\u0142asnych nogach przekroczy\u0142em Bug\nRazem z Armi\u0105 Czerwon\u0105, jako politruk.\nJa by\u0142em jak Moj\u017cesz, nios\u0142em Prawa Nowe,\nNa kt\u00f3rych si\u0119 mia\u0142o oprze\u0107 Odbudow\u0119.\nA potem mnie \u2013 lojalnego komunist\u0119 \u2013\nPrzekwalifikowali na manikiurzyst\u0119.\nJa kocham Mozarta, B\u00f3g \u2013 to dla mnie Bach,\nA tam, gdzie pracowa\u0142em \u2013 tylko krew i strach.\nSpa\u0142em dobrze \u2013 przez \u015bcian\u0119 s\u0142ysz\u0105c ludzkie krzyki,\nA usn\u0105\u0107 nie mog\u0142em przy d\u017awi\u0119kach muzyki.\nW nast\u0119pstwie Pa\u017adziernika tak zwanych \u201ewydarze\u0144\u201d\nJu\u017c nie by\u0142em w Urz\u0119dzie, by\u0142em dziennikarzem.\nJa zna\u0142em j\u0119zyki, nie mnie uczy\u0107 jak\nPisa\u0107 wprost to, co \u0142atwiej mo\u017cna pisa\u0107 wspak.\nWtedy my\u015bl si\u0119 zrodzi\u0142a \u2013 niechc\u0105cy by\u0107 mo\u017ce \u2013\n\u017bem si\u0119 z krajem tym zwi\u0105za\u0142 \u2013 jak mog\u0142em najgorzej.\nZa t\u0119 ha\u0144b\u0119 zas\u0142ugi \u2013 Warszawa czy Krak\u00f3w \u2013\nGomu\u0142ka nam powiedzia\u0142: \u2013 Polska dla Polak\u00f3w.\nJu\u017c nie dla przyb\u0142\u0119d\u00f3w Pospolita Rzecz \u2013\nWies\u0142aw, jak Faraon, pop\u0119dzi\u0142 nas precz.\nI szli profesorowie, uczeni, pisarze,\nPracownicy Urz\u0119du, szli i dziennikarze.\nW Tel Awiwie w\u0142a\u015bnie, zza rogu, z rozp\u0119du\nWpad\u0142em na by\u0142ego koleg\u0119 z Urz\u0119du\nI pod \u015acian\u0119 P\u0142aczu i\u015b\u0107 mi by\u0142o wstyd \u2013\nCzy ja komunista, czy Polak, czy \u017byd?\nNie umia\u0142em, jak on, chwa\u0142y czerpa\u0107 teraz\nZ tego, \u017ce si\u0119 z bankruta robi bohatera.\nWyjecha\u0142em. Przenios\u0142em si\u0119 tutaj, do Stan\u00f3w.\nM\u00f3wi\u0105: \u2013 Czym jest komunizm \u2013 ucz Amerykan\u00f3w.\nPowiedz im, co wiesz, co na sumieniu masz,\nA odkupisz grzechy i odzyskasz twarz.\nA ja przecie\u017c nie umiem nawet uj\u0105\u0107 w s\u0142owa\nJak wygl\u0105da to, com \u2013 niszcz\u0105c \u2013 budowa\u0142.\nI tak sam sobie zgotowa\u0142em zgub\u0119:\nMeloman \u2013 nie skrzypek, nie bankier \u2013 a ubek;\nOficer polityczny \u2013 nie russkij gieroj.\nAni Syjonista, ani te\u017c i goj!\nJak ja powiem Jehowie \u2013 za mn\u0105, Jahwe, sta\u0144,\nZ t\u0105 Polsk\u0105 zwi\u0105zanym p\u0119powin\u0105 ha\u0144b!\n", "special_attrs": {}, "id": "389", "special": false}