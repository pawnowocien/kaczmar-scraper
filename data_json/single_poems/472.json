{"name": "Po\u017cegnanie Okud\u017cawy", "link": "https://www.kaczmarski.art.pl/tworczosc/wiersze/pozegnanie-okudzawy/", "year": "18.6.1997", "text": "Na ile wiary brak gor\u0105cej,\n\u017be jest na niebie jaki\u015b B\u00f3g \u2013\nNa tyle wi\u0105\u017ce koniec z ko\u0144cem\n\u0141a\u0144cuch u kator\u017cnika n\u00f3g.\nNa ile wci\u0105\u017c nadzieja szarpie,\n\u017be co\u015b si\u0119 dla nas w mrokach tli \u2013\nNa tyle wigilijne karpie\n\u015ani\u0105 smacznie swe beztroskie sny.\nPiosenka po\u017cegnania \u2013\nPiosenk\u0105 jest utraty;\n\u017begna\u0142em ludzi i zdania \u2013\nTraci\u0142em ca\u0142e \u015bwiaty.\nI nic nie pozosta\u0142o\nPr\u00f3cz tego, co nucicie!\nTo wcale nie jest ma\u0142o\nTak \u2013 \u017cegna\u0107 \u2013 ca\u0142e \u017cycie.\nNa ile przetrwa \u2013 co odchodzi\nNabite na Historii hak \u2013\nNa tyle zauwa\u017c\u0105 m\u0142odzi,\n\u017be nagle czego\u015b jest im brak.\nNa ile ufa m\u0142ody dure\u0144\nW niewyczerpany zapas lat \u2013\nNa tyle mu bezbronn\u0105 sk\u00f3r\u0119\nTnie raz po raz bezwzgl\u0119dny bat\nPiosenka po\u017cegnania \u2013\nPiosenk\u0105 jest utraty;\n\u017begna\u0142em ludzi i zdania \u2013\nTraci\u0142em ca\u0142e \u015bwiaty.\nI nic nie pozosta\u0142o\nPr\u00f3cz tego, co nucicie!\nTo wcale nie jest ma\u0142o\nTak \u2013 \u017cegna\u0107 \u2013 ca\u0142e \u017cycie.\nNa ile zdolny jest do krzyku\nW obronie innych ka\u017cdy z nas \u2013\nNa tyle trwa ten kraj pomnik\u00f3w,\nStrumieniem podmywany g\u0142az.\nNa ile skory do ofiary\nJest ten, co blu\u017ani\u0142, \u0142ga\u0142 i krad\u0142 \u2013\nNa tyle wierzy cz\u0142owiek stary\nW to, \u017ce ocali w\u0142asny \u015bwiat\u2026\nPiosenka po\u017cegnania \u2013\nPiosenk\u0105 jest utraty;\n\u017begna\u0142em ludzi i zdania \u2013\nTraci\u0142em ca\u0142e \u015bwiaty.\nI nic nie pozosta\u0142o\nPr\u00f3cz tego, co nucicie!\nTo wcale nie jest ma\u0142o\nTak \u2013 \u017cegna\u0107 \u2013 ca\u0142e \u017cycie.\nAch, \u015bwiat przebrzmia\u0142ych d\u017awi\u0119k\u00f3w\nJak\u0105\u017c melodi\u0119 wi\u00f3d\u0142!\nJu\u017c jej nie wskrzesisz r\u0119k\u0105,\nJu\u017c nie ma tamtych nut\u2026\nAch, z tego, czego ju\u017c nie ma\nJaki\u017c by m\u00f3g\u0142 by\u0107 \u015bwiat!\nAle to inny temat \u2013\nNam ju\u017c nie starczy lat\u2026\n", "special_attrs": {}, "id": "472", "special": false}