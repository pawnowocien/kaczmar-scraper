{"name": "Ballada o powitaniu", "link": "https://www.kaczmarski.art.pl/tworczosc/wiersze/ballada-o-powitaniu/", "year": "1974", "text": "Dzie\u0144 jasny, chocia\u017c mro\u017any, s\u0142o\u0144ce \u015bwieci z g\u00f3ry,\nNiebo b\u0142\u0119kitne, \u017cadnej nie ma na nim chmury.\nDumnie wisi nad portalem jakiej\u015b bramy\nNapis bia\u0142o-czerwony: \u201eSerdecznie witamy!\u201d.\nStali\u015bmy rz\u0119dem r\u00f3wnym wzd\u0142u\u017c g\u0142\u00f3wnej ulicy \u2013\nUczniowie, matki, \u017cony, ciecie, robotnicy;\nSzpaler milicji sprawnie nas zorganizowa\u0142,\nBy nie wystawa\u0142a czyja\u015b r\u0119ka albo g\u0142owa.\nTam, gdzie ja sta\u0142em i macha\u0142em spontanicznie,\nSta\u0142y dwa przedszkolaki wygl\u0105daj\u0105c \u015blicznie.\nOne mia\u0142y zrobi\u0107 go\u015bciom stop nieprzewidziane,\nBo nieprzewidziane by\u0142o te\u017c przygotowane!\nPo trzech godzinach z dala us\u0142ysza\u0142em wrzaw\u0119,\nPodnios\u0142em chor\u0105giewk\u0119, zamacha\u0142em z wpraw\u0105!\nTemperatura wzros\u0142a, podniecenie tak\u017ce,\nKa\u017cdy si\u0119 pcha do przodu, palcem w oku babrze!\nLecz to dopiero pilot, pi\u0119ciu milicjant\u00f3w,\nDwudziestu tajnych pan\u00f3w (ot, w razie awantur),\nPotem samoch\u00f3d jeden, drugi, potem trzeci,\nPotem wojskowy gazik z pras\u0105, radiem leci.\nLec\u0105 do g\u00f3ry czapki, to ju\u017c nie przelewki,\nWitaj\u0105 go\u015bcia papierowe chor\u0105giewki!\nDojrza\u0142em ko\u0142nierz, ucho i brew k\u0119dzierzaw\u0105,\nB\u0142yszcz\u0105cy he\u0142m, lecz to ju\u017c chyba kto\u015b z obstawy.\nZ dzie\u0107mi nic nie wysz\u0142o \u2013 jedno si\u0119 speszy\u0142o,\nDrugie sw\u0105 kokardk\u0119 czerwon\u0105 zgubi\u0142o,\nWi\u0119c, nim znaleziono co\u015b zamiast kokardki,\nGo\u015bcia porwa\u0142 dalej pr\u0105d wydarze\u0144 wartki.\nJednej minuty nawet wszystko to nie trwa\u0142o,\nCo by\u0142o \u2013 przesz\u0142o, znik\u0142o, z wiatrem ulecia\u0142o.\nT\u0142um si\u0119 miesza, kr\u0119ci, t\u0142umem by\u0107 przestaje,\nNa opustosza\u0142ym placu milicjant zostaje.\nWiecz\u00f3r zapada szybko, koniec mojej \u015bpiewki.\nWalaj\u0105 si\u0119 po ziemi papierowe chor\u0105giewki.\nP\u00f3\u0142 sm\u0119tnie, a p\u00f3\u0142 \u015bmiesznie zwisa z jakiej\u015b bramy\nNapis bia\u0142o-czerwony: \u201eSerdecznie witamy!\u201d.\n", "special_attrs": {}, "id": "53", "special": false}