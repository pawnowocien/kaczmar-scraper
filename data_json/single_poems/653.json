{"name": "Wyja\u015bnienie", "link": "https://www.kaczmarski.art.pl/tworczosc/wiersze/wyjasnienie/", "year": "1985", "text": "To nie Ksi\u0119ga Gwiezdnych Proroctw,\nLecz prywatne porachunki.\nOsobiste nienawi\u015bci i sympatie.\nCho\u0107 w nich z\u0142o\u015bliwo\u015bci sporo \u2013\nZnajd\u0105 si\u0119 i poca\u0142unki.\nFakt, \u017ce rzuca\u0107 ciemne kl\u0105twy \u2013 znacznie \u0142atwiej.\nNie patrzy\u0142em w kalendarze,\nKto pod jakim znakiem zrodzon.\nPom\u00f3wiony \u2013 zgadnie, o co go pomawiam.\nTo dwunastu ludzi twarze,\nCo po naszej ziemi chodz\u0105,\nA ja tylko ich \u2013 za cech przyk\u0142ady \u2013 stawiam.\nAle mo\u017ce tak si\u0119 zdarzy\u0107,\n\u017be kto\u015b w nich odnajdzie siebie,\nCho\u0107 go nie znam i na my\u015bli mie\u0107 \u2013 nie mog\u0142em.\nS\u0142owa s\u0105 jak marynarze,\nKt\u00f3rzy dr\u00f3g szukaj\u0105 w niebie\nI czasami, przez przypadek \u2013 znajd\u0105 drog\u0119.\nWtedy, je\u015bli ciut zaszczypie,\nAutor prosi si\u0119 nie gniewa\u0107,\nBo niechc\u0105cy kiedy\u015b trafi\u0107 \u2013 mo\u017ce ka\u017cdy.\nI pomy\u015ble\u0107 radzi lepiej,\n\u017be trafienie wol\u0105 nieba\nI nie autor wtedy trafia \u2013 ale Gwiazdy.\n", "special_attrs": {}, "id": "653", "special": false}