{"name": "Ja", "link": "https://www.kaczmarski.art.pl/tworczosc/wiersze/ja/", "year": "28.11.1991", "text": "Nie jestem pi\u0119kny, a przyci\u0105gam wzrok,\nCieszy mnie wstr\u0119t w tworz\u0105cych mnie spojrzeniach;\nSprytu nauczy\u0142 mnie u\u0142omny krok,\nCo krok normalny w pow\u00f3d wstydu zmienia.\nWiem, \u017ce nawiedzam przyzwoite sny;\nB\u00f3g mnie spartaczy\u0142, jam wyrzut sumienia;\nDlatego wpe\u0142zam w dostojne zgromadzenia,\nGdzie racj\u0105 bytu jest bezkarne \u2013 my!\nA ja na z\u0142o\u015b\u0107 im \u2013 nie nale\u017c\u0119.\nI tak beze mnie \u2013 o mnie \u2013 gra.\nJednego nikt mi nie odbierze:\nJa jestem ja, ja, ja.\nW karczmie tak siadam, by mnie widzie\u0107 m\u00f3g\u0142\nKa\u017cdy ob\u017cartuch najzdrowszy i pijak;\nTo, co mi B\u00f3g da\u0142 zamiast zwyk\u0142ych n\u00f3g\nWok\u00f3\u0142 p\u00f3\u0142miska bezwstydnie owijam.\nTym, co mam w miejsce r\u0105k, odp\u0119dzam psy\nW\u0119sz\u0105ce \u0142atwy \u0142up w chromego strawie\nI traci nastr\u00f3j biesiadnik\u00f3w gawied\u017a,\nCo \u015bpiewa przy mnie swoje \u015bmieszne \u2013 my!\nBo ja na z\u0142o\u015b\u0107 im \u2013 nie nale\u017c\u0119.\nI tak beze mnie \u2013 o mnie \u2013 gra.\nJednego nikt mi nie odbierze:\nJa jestem ja, ja, ja.\nMam pod Ratuszem sta\u0142e miejsce, gdzie\nSw\u00f3j tors niezwyk\u0142y wystawiam na pokaz:\nPomnik wyj\u0105tku, dr\u017c\u0119 z rozkoszy, \u017ce\n\u017badnego z radnych nie przepuszcz\u0119 oka.\nGdy si\u0119 d\u0119bowe ju\u017c zatrzasn\u0105 drzwi,\nBy przebieg obrad skry\u0107 przed losem plebsu\nWiem, \u017ce zdo\u0142a\u0142em troch\u0119 nastr\u00f3j zepsu\u0107\nTym, co tak godnie m\u00f3wi\u0105, my\u015bl\u0105c \u2013 my!\nBo ja na z\u0142o\u015b\u0107 im \u2013 nie nale\u017c\u0119.\nI tak beze mnie \u2013 o mnie \u2013 gra.\nJednego nikt mi nie odbierze:\nJa jestem ja, ja, ja.\nW farze na naj\u015bwietlistsz\u0105 w\u0142a\u017c\u0119 z \u0142aw,\nGdzie przed o\u0142tarzem t\u0119cza l\u015bni z witra\u017cy,\nBy, kiedy wierni prosz\u0105 \u2013 Bo\u017ce zbaw! \u2013\nM\u00f3c Mu pokaza\u0107, co z mej zrobi\u0142 twarzy.\nWi\u0119c patrz\u0105 na mnie, chocia\u017c kap\u0142an grzmi\n\u017be\u015bmy jedynie niepoprawnym stadem,\nBom namacalnym przecie\u017c jest przyk\u0142adem,\n\u017be jest nieprawd\u0105 ich ch\u00f3ralne \u2013 my!\nBo ja na z\u0142o\u015b\u0107 im \u2013 nie nale\u017c\u0119.\nI tak beze mnie \u2013 o mnie \u2013 gra.\nJednego nikt mi nie odbierze:\nJa jestem ja, ja, ja.\nNie jestem sam. Odmiennych nas jest w br\u00f3d!\nWci\u0105\u017c otorbionych wstr\u0119tem i respektem.\nB\u00f3g da\u0142 z kalectwem pokus\u0119 nam \u2013 i g\u0142\u00f3d,\nBy si\u0119 zwi\u0105za\u0107 w pokr\u0119conych sekt\u0119.\nPartia Potwork\u00f3w! Rz\u0105d zatrutej krwi!\nAch, c\u00f3\u017c za ulga \u2013 unormalni\u0107 skazy!\nNakaz szacunku, a nie gest odrazy,\nWystarczy \u2013 ja! ja! ja! \u2013 zmieni\u0107 w \u2013 my!\nNie, nie chc\u0119 wp\u0142ywa\u0107 i nale\u017ce\u0107!\nI tak beze mnie \u2013 o mnie \u2013 gra.\nJednego nikt mi nie odbierze:\nJa jestem ja! ja! ja!\n", "special_attrs": {}, "id": "178", "special": false}