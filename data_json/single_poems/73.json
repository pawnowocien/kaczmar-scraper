{"name": "Baran", "link": "https://www.kaczmarski.art.pl/tworczosc/wiersze/baran/", "year": "1985", "text": "Nawet najtwardsza czaszka p\u0119ka,\nWiotczej\u0105 mi\u0119\u015bnie, ga\u015bnie wzrok.\nZr\u00f3b krok do ty\u0142u nim za wcze\u015bnie\nDo przodu zrobisz g\u0142upi krok.\nCo najdro\u017cszego masz \u2013 to we\u0142na,\nSprzedaj j\u0105 dobrze, nie wstyd\u017a si\u0119.\nOstrzyg\u0105 wszystkich, ale przegra\nTen, kto bezmy\u015blnie m\u00f3wi \u201enie\u201d.\nNo\u017cyce pokalecz\u0105 sk\u00f3r\u0119,\nKolana \u015bcisn\u0105 t\u0119py \u0142eb.\nPrzesta\u0144 potyka\u0107 si\u0119 z tym murem,\nNie widzisz, \u017ce na dobre skrzep\u0142?\nZe stadem id\u017a i w stadzie kryj si\u0119,\nLi\u017c gorzk\u0105 s\u00f3l i traw\u0119 skub.\nNic opr\u00f3cz tego Ci nie wyjdzie,\nWybodziesz sobie w ziemi gr\u00f3b.\nJe\u015bli Ci z kiszek zrobi\u0105 struny,\nCzaszk\u0119 powlecze szara ple\u015b\u0144 \u2013\nW za\u015bwiatach pas\u0142 si\u0119 b\u0119dziesz dumny,\n\u017be gra kto\u015b na nich sm\u0119tn\u0105 pie\u015b\u0144.\nZrezygnuj z marze\u0144 \u2013 zyskasz spok\u00f3j,\n\u017byj dobrze z najz\u0142o\u015bliwszym psem.\nMogli Ci\u0119 zar\u017cn\u0105\u0107 w zesz\u0142ym roku,\nCiesz si\u0119 prze\u017cytym ka\u017cdym dniem.\nStrzelca si\u0119 strze\u017c i strze\u017c si\u0119 Wagi,\nKochaj Wodnika, ufaj Lwu.\nJe\u017celi\u015b nie do\u015bwiadczy\u0142 zdrady,\nTo jej do\u015bwiadczysz podczas snu.\nPorzu\u0107 nadziej\u0119 \u2013 otumania,\nOczy\u015b\u0107 z odwagi swoj\u0105 krew.\n\u017bycie jest nie do wytrzymania,\nGdy rz\u0105dzi nim bezsilny gniew.\nWe wszystkim w pe\u0142ni zaprzecz sobie,\nPoczuj si\u0119 jak parszywy szczur.\nWtedy \u2013 bez l\u0119ku o swe zdrowie\nBij z ca\u0142ej si\u0142y g\u0142ow\u0105 w mur.\n", "special_attrs": {}, "id": "73", "special": false}