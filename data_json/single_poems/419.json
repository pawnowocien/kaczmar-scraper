{"name": "Pijany poeta", "link": "https://www.kaczmarski.art.pl/tworczosc/wiersze/pijany-poeta/", "year": "1986", "text": "Pijany poeta ma za z\u0142e \u017ce klaszcz\u0105\n\u017be patrz\u0105 na niego ciekawie\n\u017be ka\u017cdy mu nietakt \u0142askawie wybacz\u0105\nPoeta wszak wariat jest prawie\nNie chodzi po ziemi wsp\u00f3\u0142\u017cyje z duchami\nIch mow\u0119 na wylot zna przecie\u017c\nI c\u00f3\u017c \u017ce ogl\u0105da si\u0119 wci\u0105\u017c za trunkami\nAlkohol nie szkodzi poecie\nKochaj\u0105 go bardzo drwi\u0105c z r\u0105k jego dr\u017cenia\nTa drwina wsp\u00f3\u0142czucia ma nazw\u0119\nUgoszcz\u0105 przytul\u0105 ukoj\u0105 cierpienia\nA on mimo wszystko ma za z\u0142e\nDo \u0142ez si\u0119 zamartwi\u0105 \u017ce znowu nic nie jad\u0142\n\u017be pali za du\u017co i nie \u015bpi\n\u017be w oczach mu ta\u0144czy szale\u0144cza zawieja\nA oni pragn\u0119liby pie\u015bni\nZakocha si\u0119 szczerze trzy razy na tydzie\u0144\nI wtedy zst\u0119puje na ziemi\u0119\nCzasami w po\u0142owie wieczoru gdzie\u015b wyjdzie\nCzasami wp\u00f3\u0142 s\u0142owa zadrzemie\nA oni si\u0119 wtedy po cichu rozz\u0142oszcz\u0105\n\u017be nie dba gdy w kr\u0105g niego siedz\u0105\nLecz czego\u015b mu jednak naprawd\u0119 zazdroszcz\u0105\nLecz czego zazdroszcz\u0105 nie wiedz\u0105\n", "special_attrs": {}, "id": "419", "special": false}