{"name": "Ko\u0142ysanka [1982]", "link": "https://www.kaczmarski.art.pl/tworczosc/wiersze/kolysanka-1982/", "year": "3.3.1982", "text": "W sieroci\u0144cu po dziedzi\u0144cu\nChodz\u0105 dzieci w ko\u0142o,\nA za siatk\u0105 wr\u00f3bli stadko\nBawi si\u0119 weso\u0142o.\nRoz\u0107wierka\u0142y w \u015bwiecie ca\u0142ym \u2013\nSt\u0105d i ja wiem o tym,\n\u017be to wprawdzie sierociniec,\nAle nie sieroty.\n\u2013 Moja mama jest w Pary\u017cu, a m\u00f3j tata siedzi,\nSiostr\u0119 miesi\u0105c ju\u017c w ukryciu trzymaj\u0105 s\u0105siedzi.\nZ \u0142\u00f3\u017cka mnie nad ranem wzi\u0119li, kiedy tat\u0119 brali\nM\u00f3wi\u0105c: teraz my b\u0119dziemy ci\u0119 wychowywali.\nTwoja stara zwia\u0142a szczwana i niepr\u0119dko wr\u00f3ci,\nStary wyrok ma nagrany, tr\u00f3jk\u0119 z karku zrzuci.\nI co pocz\u0105\u0107 z takim fantem, niech si\u0119 pa\u0144stwo g\u0142owi.\nChcesz by\u0107 ma\u0142y milicjantem? Popraw bro\u0144 wujkowi!\nKim chc\u0119 by\u0107 \u2013 ani ja my\u015bl\u0119 m\u00f3wi\u0107 byle komu,\nTylko martwi\u0119 si\u0119 kto przyjdzie mieszka\u0107 u nas w domu.\nW sieroci\u0144cu po dziedzi\u0144cu\nChodz\u0105 dzieci w ko\u0142o,\nA za siatk\u0105 wr\u00f3bli stadko\nBawi si\u0119 weso\u0142o.\nRoz\u0107wierka\u0142y w \u015bwiecie ca\u0142ym \u2013\nSt\u0105d i ja wiem o tym,\n\u017be to wprawdzie sierociniec,\nAle nie sieroty.\n\u2013 Tata z mam\u0105 s\u0105 w obozie od pierwszej niedzieli,\nIm jest znacznie ni\u017c mnie gorzej, bo nic nie wiedzieli.\nO tym, \u017ce ja tutaj jestem, nie wie nikt znajomy;\n\u017bebym tak m\u00f3g\u0142 chocia\u017c jeszcze wys\u0142a\u0107 list do domu.\nUlepili\u015bmy ba\u0142wana w czarnych okularach,\nObsikali\u015bmy go z rana i stan\u0119li w parach.\nBaczno\u015b\u0107! Spocznij! M\u00f3wi do nas dzi\u015b Genera\u0142 Straszak!\nWrona or\u0142a nie pokona, wiosna b\u0119dzie nasza\u2026\nW sieroci\u0144cu po dziedzi\u0144cu\nChodz\u0105 dzieci w ko\u0142o,\nA za siatk\u0105 wr\u00f3bli stadko\nBawi si\u0119 weso\u0142o.\nRoz\u0107wierka\u0142y w \u015bwiecie ca\u0142ym \u2013\nSt\u0105d i ja wiem o tym,\n\u017be to wprawdzie sierociniec,\nAle czy sieroty?\n\u2013 Tato by\u0142 w kopalni, kiedy wojsko sz\u0142o do boju,\nOpowiada\u0142 g\u00f3rnik jeden, co uciek\u0142 z konwoju.\nOpowiada\u0142 mojej mamie, \u017ce ich otoczyli,\nTato z szufl\u0105 sta\u0142 przy bramie i tam go zabili.\nMam\u0119 wzi\u0119li do szpitala i pod drzwiami stoj\u0105,\nAle ja nie my\u015bl\u0119 wcale czeka\u0107, a\u017c nas zgnoj\u0105.\nGdy si\u0119 sko\u0144czy ju\u017c to wszystko, gdzie\u015b oko\u0142o lata,\nB\u0119d\u0119 antysocjalist\u0105 \u2013 takim jak m\u00f3j tata.\nW sieroci\u0144cu po dziedzi\u0144cu\nChodz\u0105 dzieci w ko\u0142o,\nA za siatk\u0105 wr\u00f3bli stadko\nBawi si\u0119 weso\u0142o.\nRzucisz \u015bniegiem zamiast chlebem \u2013\nWr\u00f3bli sejm odleci,\nA po lodzie zn\u00f3w, jak co dzie\u0144,\nB\u0119d\u0105 chodzi\u0107 dzieci.\n", "special_attrs": {}, "id": "224", "special": false}