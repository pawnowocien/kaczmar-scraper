{"name": "Ubek", "link": "https://www.kaczmarski.art.pl/tworczosc/wiersze/ubek/", "year": "10.9.1987", "text": "Przebrany w szar\u0105 odzie\u017c cia\u0142a\nNoce szpieguj\u0119 j\u0105 i dni,\nCo tam mi jeszcze przeskroba\u0142a,\nW czym mo\u017ce zn\u00f3w zaszkodzi\u0107 mi.\nI nigdy jej nie trac\u0119 z oczu,\nWiem, sk\u0105d si\u0119 wzi\u0105\u0142 jej zmienny kszta\u0142t,\nA wci\u0105\u017c czym\u015b umie mnie zaskoczy\u0107\nI musz\u0119 jej zadawa\u0107 gwa\u0142t.\nZnam jej \u017cyciorys, znam jej wady\nJej sny, od kt\u00f3rych p\u0142on\u0105 uszy \u2013\nLecz sobie z ni\u0105 nie daj\u0119 rady,\nNie mog\u0119 poj\u0105\u0107 \u2013 swojej duszy.\nSzyframi wierszy opisuj\u0119\nWszystko, co wyszpieguj\u0119 w niej,\nLecz ona si\u0119 tym nie przejmuje\nI j\u0105 rozumiem \u2013 coraz mniej.\n\u017byje tak, jakby mnie nie by\u0142o;\nO moje \u015bledztwo \u2013 ani dba.\nI walcz\u0119 z my\u015bl\u0105 mi niemi\u0142\u0105:\nOna \u2013 to przecie\u017c ja!\nSzpieguj\u0105c \u2013 siebie \u2013 trac\u0119 zdrowie:\nNa tropie duszy ma\u0142y ubek.\nI kiedy si\u0119 wszystkiego dowiem \u2013\nDonios\u0119 wam\nNa w\u0142asn\u0105 zgub\u0119.\n", "special_attrs": {}, "id": "611", "special": false}