{"name": "Rozstrzelanie", "link": "https://www.kaczmarski.art.pl/tworczosc/wiersze/rozstrzelanie/", "year": "1980", "text": "(wg obrazu A. Wr\u00f3blewskiego)\nRaz! Dwa!\nTo tylko rozstrzelanie cieni\nWbijanie w \u015bci\u0119ty wapnem \u015bwiat\nNie ma ju\u017c trawy s\u0142o\u0144ca kamieni\nTo tylko rozstrzelanie cieni\nTrzy! Cztery!\nTo z ubra\u0144 wytrz\u0105sanie cia\u0142\nBo traci w\u0142a\u015bnie kszta\u0142t wymierny\nKa\u017cdy kto kiedy\u015b kszta\u0142t sw\u00f3j mia\u0142\nTo z ubra\u0144 wytrz\u0105sanie cia\u0142\nCztery! Raz!\nTo zapatrzenie w drog\u0119 kuli\nGrz\u0119zn\u0105cy w g\u0142\u0105b \u017arenicy l\u0119k\nNie ma plutonu gmach\u00f3w ulic\nTo zapatrzenie w drog\u0119 kuli\nPi\u0119\u0107! Dwa!\nNienaturalne ko\u0144czyn pozy\nMatowy martwej sk\u00f3ry blask\nMilczenie obliczonej grozy\nNienaturalne ko\u0144czyn pozy\nTrzy! Pi\u0119\u0107!\nTo przechodzenie \u015bwiat\u00f3w boso\nLot w smudze mroku w bia\u0142y dzie\u0144\nMin\u0105\u0142 bez echa kr\u00f3tki \u0142oskot\nTo przechodzenie \u015bwiat\u00f3w boso\nDwa!\nTo tylko rozstrzelanie cieni\nTo tylko pi\u0119\u0107\nRazy\nJa\n", "special_attrs": {}, "id": "523", "special": false}