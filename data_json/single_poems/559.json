{"name": "Stary Micha\u0142 Anio\u0142 i Pieta Rondanini", "link": "https://www.kaczmarski.art.pl/tworczosc/wiersze/stary-michal-aniol-i-pieta-rondanini/", "year": "1979", "text": "Nie d\u017awigniesz Matko swego Syna\nJa nie oddziel\u0119 Go od ska\u0142y\nJu\u017c nie mam zreszt\u0105 d\u0142ut\nProch si\u0119 o Niego upomina\nA tak jest ci\u0119\u017ckie Jego cia\u0142o\nJak ci\u0119\u017cki bywa trup\nNie, nie unios\u0119 Go pod stropy\nKaplic, sk\u0105d w gniewie sprawiedliwym\nRozs\u0105dza marszczy brew\nNiech moim uchem stukot \u0142opat\nUs\u0142yszy, p\u00f3ki jestem \u017cywy\nI niech powstrzyma gniew\nPrzed Twoim \u017calem m\u0105 odraz\u0105\nDo \u017cycia, kt\u00f3re chor\u0105 noc\u0105\nW b\u00f3lu opuszcza mnie\nNiech powie tylko: \u201ePo co? Po co?\nPo co lepi\u0142em lalki skoro\nW ziemi\u0119 zamieniam si\u0119?\u201d\n", "special_attrs": {}, "id": "559", "special": false}