{"name": "Lektury artysty w chorobie", "link": "https://www.kaczmarski.art.pl/tworczosc/wiersze/lektury-artysty-w-chorobie/", "year": "28.8.2003", "text": "Ch\u0142odne sierpniowe s\u0105 wieczory,\nZ dach\u00f3wek g\u0119sto d\u017cd\u017c* kapie,\nA ja, pod kocem, ci\u0105gle chory,\nSw\u00f3j \u015blad odciskam \u2013 na kanapie\nI mro\u017anej oczekuj\u0105c zimy\nCzytam zaleg\u0142e anonimy.\n\u0141aj\u0105 pi\u015bmienni przyjaciele,\n\u017be mam kochank\u0119 z dwojgiem dzieci\nI, zamiast pobra\u0107 si\u0119 w Ko\u015bciele,\n\u017byjemy w grzechu, tak jak leci,\nCo gorsza \u2013 z finansowych dar\u00f3w,\nKt\u00f3re mi \u015ble bezmy\u015blny Nar\u00f3d.\nZ tych sum, przys\u0142anych abym \u015bpiewa\u0142 \u2013\nBuduj\u0119 babie rezydencj\u0119,\nSam siebie sprzed choroby niewart\nCynik, co broni si\u0119 niezr\u0119cznie;\nKrajowych maj\u0105c do\u015b\u0107 batalii\nLatam co rusz to do Australii.\nPod ch\u0142ost\u0105 s\u0142\u00f3w tych \u2013 ja si\u0119 wij\u0119\nI kajam si\u0119 (szlochaj\u0105c w ku\u0142ak),\n\u017be z Pani\u0105, dzi\u0119ki kt\u00f3rej \u017cyj\u0119,\n\u0141\u0105czy mnie mi\u0142o\u015b\u0107, a nie Stu\u0142a;\nA ju\u017c wybaczy\u0107 Jej nie spos\u00f3b,\n\u017be c\u00f3rki ma wyrokiem losu.\nReszta? \u2013 Nieprawda. Lecz, co z tego?\nW Ojczy\u017anie wida\u0107 n\u0119dza taka,\n\u017be nikt tu nie ma ju\u017c niczego;\nZazdroszcz\u0105 wi\u0119c, \u017ce kto\u015b ma raka.\nLecz maj\u0105 racj\u0119, \u017ce w chorobie\nMy\u015ble\u0107 przychodzi mi \u2013 o sobie.\nChc\u0105 jeszcze, \u017cebym \u015bpiewa\u0142 dla nich!\n(Pewnie \u201ekuplety z \u017cycia kresu\u201d).\nTak swoj\u0105 misj\u0105 op\u0119tani,\n\u017be \u2013 ani nazwisk, ni adres\u00f3w!\nSt\u0105d te\u017c riposta ta \u201ena \u0142amach\u201d:\nWszak nieistnienie ich \u2013 to dramat!\nWi\u0119c do \u015bpiewania, czyli zdrowia\nNie \u015bpieszy\u0142bym si\u0119 wcale, wcale,\nGdy taka czeka mnie widownia\nNa takim dzier\u017c\u0105c piedestale.\nAle, na szcz\u0119\u015bcie dla artysty,\nInni \u2013 te\u017c czasem pisz\u0105 listy\u2026\nZa\u015b ja \u2013 utracjusz i paso\u017cyt\nI z anonimu\u2019m wierszyk z\u0142o\u017cy\u0142!\n* Termin logicznie sformu\u0142owany przez Andrzeja Poniedzielskiego na podstawie istnienia w j\u0119zyku polskim zwrotu \u201ed\u017cd\u017cysty\u201d\n", "special_attrs": {}, "id": "253", "special": false}