{"name": "Epitafium dla Ksi\u0119dza Jerzego", "link": "https://www.kaczmarski.art.pl/tworczosc/wiersze/epitafium-dla-ksiedza-jerzego/", "year": "1985", "text": "(wg obrazu Janusza Kaczmarskiego)\nNie wyje wiatr, nie szumi las i \u015bnieg nie pada.\nGrzmot si\u0119 nie toczy i nie szarpi\u0105 chmur pioruny.\nTrwa niezm\u0105cona noc cz\u0142owieka i owada\nPod fioletowym niebem od dalekiej \u0142uny.\n\u015awietlista przepa\u015b\u0107 si\u0119 nad g\u0142ow\u0105 nie otwiera,\nNie wzywa do niej w trwodze G\u0142os Gromowy \u2013\nI wszystko \u017cyje, chocia\u017c \u015bpi \u2013 a ja umieram \u2013\nCiemniejszy fragment mroku pozbawiony mowy.\nKrew p\u0142ynie ze mnie, co\u015b mi jeszcze opowiada\nO b\u00f3lu takim, jaki si\u0119 nikomu nie \u015bni\u0142.\nI tr\u00f3jca gwiazd w ramiona Krzy\u017ca si\u0119 uk\u0142ada\nI ja ze wszystkich si\u0142 przyciskam Go do piersi.\nNarada. Rozkaz. My\u015bl zdradziecka.\nAkcja. Orze\u0142ek. Mundur. \u015alad.\nMinister. Premier. Rakowiecka.\nRozwaga. Prowokacja. \u0141ad.\nMo\u017ce by\u0142 krzyk, oprawc\u00f3w strach i smr\u00f3d benzyny,\nSzczekanie ps\u00f3w, smak knebla, gorzki protest cia\u0142a.\nTwarz na tle lasu z rt\u0119ci\u0105 potu albo \u015bliny,\nG\u0142os: Patrz, jak bijesz, bo znajdziemy si\u0119 w opa\u0142ach.\nMo\u017ce z powrotem szybko szli po w\u0142asnych \u015bladach\nI jeden, r\u0119ce wycieraj\u0105c, rzek\u0142: ohyda.\nA drugi dr\u017ca\u0142, potyka\u0142 si\u0119 i w l\u0119ku biada\u0142 \u2013\nNie nad tym, co uczyni\u0142 \u2013 ale, \u017ce si\u0119 wyda.\nNie wiem, sk\u0105d nagle pewno\u015b\u0107 mam, \u017ce ju\u017c mnie nie ma,\n\u017be ju\u017c mnie wch\u0142on\u0105\u0142 Ten, kto wszystkich nas pomie\u015bci.\nJest cie\u0144 na progu mroku, cie\u0144 z Gwiazdami Trzema\nZ czaszk\u0105 u st\u00f3p, na kt\u00f3rej szara ziele\u0144 ple\u015bni.\nKsi\u0105dz Jerzy. Syn. M\u0119czennik. On.\nOjczyzna. B\u00f3g. Czerwony smok.\nNapis na p\u0142\u00f3tnie. T\u0142um. P\u0142acz. Dzwon.\n\u201eBezkrwawy do historii krok\u201d.\n", "special_attrs": {}, "id": "149", "special": false}