{"name": "Nad trumn\u0105 Bieruta", "link": "https://www.kaczmarski.art.pl/tworczosc/wiersze/nad-trumna-bieruta/", "year": "1985", "text": "Nad trumn\u0105 Bieruta\nNiebo \u0142ka stalowe,\nLeje Nowa Huta\n\u0141zy ponadplanowe.\nIdziemy t\u0142umami,\nBy na w\u0142asne oczy\nPrzekona\u0107 si\u0119 sami,\n\u017be z but\u00f3w wyskoczy\u0142.\nZ Moskwy go przys\u0142ali\nI przedtem i teraz,\nMoskwa \u017cycie daje,\nMoskwa je odbiera.\nSprawdzi\u0107 trzeba czy to\nPrawda, \u017ce otruty,\nBo pono\u0107 Nikita\nCi\u0119ty na bieruty.\nLudzie m\u00f3wi\u0105 ma\u0142o\nAle za to z sensem,\nCo si\u0119 niby sta\u0142o\nZ Gotwaldem Klemensem?\nBierut podkurczony\nPlamy ma na twarzy,\nTakie to s\u0105 zgony\nPierwszych sekretarzy.\nDopiero na Kremlu,\nA jutro na Br\u00f3dnie.\nW alei pod ziemi\u0105\nJeszcze bardziej schudnie.\nDok\u0105d p\u00f3jdzie Bierut,\nCo nie wierzy\u0142 w Boga?\nOn \u2013 ostoja sierot\nPo klasowych wrogach?\nCisza uroczysta,\nBo nie dzwoni\u0105 dzwony,\nBierut komunista\nWi\u0119c dzwon zabroniony.\nMarsza \u017ca\u0142obnego\nGraj\u0105 za to dranie,\nCo go Chopin kiedy\u015b\nPisa\u0142 na powstaniu.\nNad grobem przystaj\u0105\nTowarzysze z CK\nZdech\u0142 Czerwony Paj\u0105k \u2013\nGrzebi\u0105 jak cz\u0142owieka.\nP\u0142acz i trwoga wsz\u0119dzie,\nW p\u0142aczu wsp\u00f3lna nuta,\nOj ci\u0119\u017cko nam b\u0119dzie\nBez Bolka Bieruta.\nCzy\u017cby w ko\u0144cu zdradzi\u0142\nSwoje stanowisko?\nKto nas poprowadzi\nNa imperialist\u00f3w?\nNikt ju\u017c nie wytrzyma\nNowych zmian klimatu,\nCzy ostatnia zima\nW \u0142onie aparatu?\nOdk\u0105d J\u00f3zka \u017bydzi\nOtruli \u015bniadaniem\nPartia si\u0119 nie szczyci\nPe\u0142nym zaufaniem.\nNiech stoj\u0105 nad do\u0142em\nTowarzysze z CK,\nTy p\u00f3jd\u017a do ko\u015bcio\u0142a\nM\u00f3dl si\u0119 za cz\u0142owieka.\n", "special_attrs": {}, "id": "339", "special": false}