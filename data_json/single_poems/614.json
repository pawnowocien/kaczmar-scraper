{"name": "Upadek Ikara", "link": "https://www.kaczmarski.art.pl/tworczosc/wiersze/upadek-ikara/", "year": "16.5.2000", "text": "(wg obrazu P. Breughla st.)\nP\u0142ug rozgryza grudy bure\nKarnie d\u017awiga brzemi\u0119 w\u00f3\u0142\nSzumne drzewa rosn\u0105 w g\u00f3r\u0119\nSzumne rzeki p\u0142yn\u0105 w d\u00f3\u0142\nT\u0142ust\u0105 ziemi\u0105 oracz kroczy\nP\u0142ytki w niej odciska \u015blad\nCa\u0142ym \u015bwiatem jego oczu\nOci\u0119\u017ca\u0142y wo\u0142u zad.\nOdurzone nieba skal\u0105\nMorze marszczy si\u0119 beztrosko\nZ migotliw\u0105 ta\u0144czy fal\u0105\nBia\u0142e pi\u00f3rko z kropl\u0105 wosku.\nWodzi kr\u0119ty szlak w\u0119drowca\nW\u0105wozami w cieniu wzg\u00f3rz\nWodzi pasterz bierne owce\nPod no\u017cyce i pod n\u00f3\u017c\nW p\u0142ynnym \u015bwietle oddalenia\nDr\u017cy niepewny siebie cel\nMiasto blasku, port wytchnienia\nSzmaragd, b\u0142\u0119kit, r\u00f3\u017c i biel.\nOdurzone nieba skal\u0105\nMorze marszczy si\u0119 beztrosko\nZ migotliw\u0105 ta\u0144czy fal\u0105\nBia\u0142e pi\u00f3rko z kropl\u0105 wosku.\nMr\u00f3wczy ruch na wantach statku\nW s\u0142o\u0144ce godzi masztu grot\nNie rozmy\u015bla o upadku\nKto na rych\u0142y liczy wzlot\nL\u015bnienie p\u0142aszczyzn nie zna granic\nDla bezliku dr\u00f3g i miejsc\nNie zagl\u0105da w g\u0142\u0105b otch\u0142ani\nKogo \u017cagiel niesie w rejs.\nOdurzone nieba skal\u0105\nMorze marszczy si\u0119 beztrosko\nZ migotliw\u0105 ta\u0144czy fal\u0105\nBia\u0142e pi\u00f3rko z kropl\u0105 wosku.\n\u015apiewa pasterz, beczy owca,\nKlaszcz\u0105 \u017cagle, st\u0119ka w\u00f3\u0142.\nFala d\u017awiga tors \u017caglowca,\nDrzewa \u2013 w g\u00f3r\u0119, rzeki \u2013 w d\u00f3\u0142.\nNad urwiskiem gnie si\u0119 ga\u0142\u0105\u017a,\nZnieruchomia\u0142 na niej ptak:\nPtasim wzrokiem obj\u0105\u0142 ca\u0142o\u015b\u0107\nLecz \u2013 nie poj\u0105\u0142 jej i tak.\nPora\u017cone nieba skal\u0105\nMorze cierpnie g\u0119si\u0105 sk\u00f3rk\u0105\u2026\nZ migotliw\u0105 znika fal\u0105\nZ kropl\u0105 wosku martwe pi\u00f3rko.\n", "special_attrs": {}, "id": "614", "special": false}