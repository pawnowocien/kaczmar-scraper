{"name": "Przypowie\u015b\u0107 prawdziwa o szaliku", "link": "https://www.kaczmarski.art.pl/tworczosc/wiersze/przypowiesc-prawdziwa-o-szaliku/", "year": "20.8.1985", "text": "Umiera\u0142 towarzysz niedoli w Riazaniu,\nUmiera\u0142 w milczeniu, wszyscy wok\u00f3\u0142 spali.\nDziesi\u0119ciu le\u017ca\u0142o na jednym pos\u0142aniu,\nCzeka\u0142em a\u017c umrze, bo mia\u0142 ciep\u0142y szalik.\nDosta\u0142 go, gdy uciek\u0142 z obozu w Majdanku\nI b\u0142\u0105dz\u0105c po lasach trafi\u0142 do AK.\nNosi\u0142 go wtedy jeden z partyzant\u00f3w,\nKt\u00f3rzy go znale\u017ali dziesi\u0105tego dnia.\nTen partyzant zgin\u0105\u0142 potem za Niemcem w pogoni,\nGdy front ju\u017c si\u0119 zbli\u017ca\u0142 i wsch\u00f3d \u0142un\u0105 l\u015bni\u0142.\nW partyzanckim spadku dosta\u0142 szalik po nim\nI bro\u0144, kt\u00f3r\u0105 potem z\u0142o\u017cy\u0107 \u2013 rozkaz by\u0142.\nW szaliku tym wzi\u0119li go wyzwoliciele\nI zawie\u017ali noc\u0105 na lubelski zamek.\nPotem kr\u00f3tki etap i w godzin niewiele\nZnowu si\u0119 przed nim otworzy\u0142 Majdanek.\nTam czeka\u0142 na wyrok bez s\u0105du, bez s\u0142owa\nCzytaj\u0105c na \u015bcianach swoje w\u0142asne znaki.\nLecz inna stra\u017cnik\u00f3w na wie\u017cyczkach mowa\nI noc\u0105 zimniejsze bywa\u0142y baraki.\nCo dzie\u0144 swoj\u0105 przysz\u0142o\u015b\u0107 czyta\u0142 w dw\u00f3ch kamykach:\nCzarny \u2013 wsch\u00f3d, bia\u0142y \u2013 to w Polsce zostanie.\nPotrz\u0105sa\u0142 je w d\u0142oni i oczy zamyka\u0142:\nTake\u015bmy si\u0119 razem znale\u017ali w Riazaniu.\nCzeka\u0142em a\u017c umrze, kiedy wszyscy spali,\nTroch\u0119 my\u015bl\u0105c, jak \u0142atwo cz\u0142ek bez \u015bladu znika.\nA potem przysn\u0105\u0142em. Wtedy go zabrali.\nRano widzia\u0142em trupa. By\u0142 ju\u017c bez szalika.\n", "special_attrs": {}, "id": "494", "special": false}