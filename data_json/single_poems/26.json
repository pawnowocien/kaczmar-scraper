{"name": "Bajka o Polsce", "link": "https://www.kaczmarski.art.pl/tworczosc/wiersze/bajka-o-polsce/", "year": "1978", "text": "Popatrz na Polsk\u0119 przy nadziei \u015bwitu:\nWzg\u00f3rza spotnia\u0142e, palce rzek zmarzni\u0119te\nCzekaj\u0105 w ciszy dzieci\u0119cego krzyku,\nKt\u00f3ry rado\u015bnie obwie\u015bci jutrzenk\u0119.\nTrudno uwierzy\u0107, \u017ce w z\u0142ocie, w zieleni,\nW otwartych g\u0142\u0119biach granatowych dolin\nZ\u0142o\u015bliwe gnomy rozgrzebuj\u0105 ziemi\u0119\nW wiecznym pragnieniu \u015bmierci i swawoli.\nPopatrz na Polsk\u0119 pod po\u0142udnia \u017carem:\nMr\u0105 wbite w ziemi\u0119 obola\u0142e mury,\nS\u0142o\u0144ce padaj\u0105c pod w\u0142asnym ci\u0119\u017carem\nSpopiela wzg\u00f3rza po ci\u0119\u017ckich torturach.\nTrudno uwierzy\u0107, \u017ce po\u015br\u00f3d popio\u0142\u00f3w \u2013\nGdzie strach pozosta\u0142 i buduje schrony \u2013\n\u017byje dziwaczne plemi\u0119 p\u00f3\u0142anio\u0142\u00f3w,\nJu\u017c nie wielbionych, jeszcze nie str\u0105conych.\nPopatrz na Polsk\u0119 zachodniego nieba:\nBlask tworzy kszta\u0142ty, pyta o znaczenia,\nA cie\u0144 cz\u0142owieka wi\u0119kszy ni\u017c cie\u0144 drzewa,\nCieniami ludzi owija si\u0119 Ziemia.\nTrudno uwierzy\u0107 pod barw widowiskiem\nNa ca\u0142e nieba ogromne dziedziny,\n\u017be to godzina zwilgotnia\u0142ych pysk\u00f3w,\nKt\u00f3re smak ofiar odnajduj\u0105 w \u015blinie.\nPopatrz na Polsk\u0119 zatopion\u0105 we \u015bnie,\nOd gwiazd chronion\u0105 przez chmurne odm\u0119ty:\nWygas\u0142e domy sun\u0105 bezszelestnie\nJak dnem do g\u00f3ry p\u0142yn\u0105ce okr\u0119ty.\nTrudno uwierzy\u0107 w\u015br\u00f3d czarnych pejza\u017cy,\n\u017be wewn\u0105trz, w ostatnim powietrza p\u0119cherzu\nLe\u017c\u0105 gor\u0105ce cia\u0142a marynarzy,\nCo jeszcze w przysta\u0144 ostatni\u0105 nie wierz\u0105.\nBo chocia\u017c ziemia z biegiem dnia si\u0119 godzi\nJak ma jej plemi\u0119 pyta\u0107, czy szcz\u0119\u015bliwa \u2013\nSkoro zmuszone \u015bwitem w mrok uchodzi\u0107,\nW nocy za\u015b dmucha\u0107 w iskierk\u0119 \u0142uczywa.\n", "special_attrs": {}, "id": "26", "special": false}