{"name": "Rapsodia wietrznej ulicy", "link": "https://www.kaczmarski.art.pl/tworczosc/wiersze/rapsodia-wietrznej-ulicy/", "year": "-", "text": "(wg T. S. Eliota)\nJu\u017c p\u00f3\u0142noc na niebie wybi\u0142a\nI w mie\u015bcie na wszystkich ulicach\nPog\u0142\u0119bia si\u0119 wspomnie\u0144 si\u0142a\nUj\u0119ta w po\u015bwiat\u0119 ksi\u0119\u017cyca\nW \u015bwietle zielonych latarni\nT\u0119tni\u0105 pami\u0119ci dzwony,\n\u017b\u00f3\u0142tym uschni\u0119tym geranium\nPotrz\u0105sa cz\u0142owiek szalony\nP\u00f3\u0142torej godziny po p\u00f3\u0142nocy\nLatarni szept tajemny\nOgarnia czasu moce\nZawarte w ulicy ciemnej\nPatrz na te blaski \u017cycia\n\u015awiec\u0105ce przez usta kobiety\nStoj\u0105cej w bramy ukryciu\nKryj\u0105cej \u017cycia szkielety\nPatrz na jej sko\u015bne spojrzenie\nOb\u0142udne i \u015bliskie jak haczyk\nJak niespe\u0142nione nadzieje,\nJak \u015bmiech gdy \u015bwiat ca\u0142y p\u0142acze.\nPami\u0119\u0107 jak wulkan czasu\nGa\u0142\u0119zie my\u015bli wypluwa\nKonary skr\u0119cone z ha\u0142asu\nCzy\u015bci, g\u0142adzi zesuwa.\nJak bia\u0142o-r\u00f3\u017cowe ko\u015bci\nDymi\u0105ce przysz\u0142o\u015bci sw\u0105dem\nParz\u0105ce kipiel\u0105 bia\u0142o\u015bci\nPrzez cia\u0142o z\u017carte tr\u0105dem,\nPatrz na fabryki mury\nSkrwawione naro\u015bl\u0105 rdzaw\u0105,\nR\u0119ce wzniesione do g\u00f3ry\nZdrapuj\u0119 z nich rdz\u0119 plugaw\u0105.\nNoc jest ci\u0119\u017cka i parna\nNoc minionego wieku\nPopatrz jak noc\u0105 kot czarny\nZasypia w za\u0142omie \u015bcieku.\nBy ujrze\u0107 w tej nocy twarze\nWystarczy n\u0119dzy has\u0142o.\nKot tr\u0105dem ulic\u0119 zara\u017ca\nZlizuj\u0105c zje\u0142cza\u0142e mas\u0142o.\nI oczy ciekawej ulicy\nPe\u0142ne szale\u0144stwa md\u0142o\u015bci\nWwiercaj\u0105 si\u0119 w cie\u0144 okiennicy\nW barier\u0119 sennych szaro\u015bci.\nKsi\u0119\u017cyc utraci\u0142 pami\u0119\u0107\nOspa mu twarz przeora\u0142a\nJesienna, b\u0142otnista zamie\u0107\nR\u00f3\u017c\u0119 \u017cyj\u0105c\u0105 z\u0142ama\u0142a.\nDoszed\u0142 do drzwi pod numerem\nKlucz pod s\u0142omiank\u0105 jak zwykle\nGdy cz\u0142owiek oka\u017ce si\u0119 zerem\nWspomnienia zostawia przykre.\n", "special_attrs": {}, "id": "509", "special": false}