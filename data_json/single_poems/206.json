{"name": "Kniazia Jaremy nawr\u00f3cenie", "link": "https://www.kaczmarski.art.pl/tworczosc/wiersze/kniazia-jaremy-nawrocenie/", "year": "16.2.1993", "text": "Dr\u017cy ze strachu czer\u0144 kozacza,\nD\u0119ba staj\u0105 ose\u0142edce \u2013\nKnia\u017a Jarema si\u0119 nawraca,\nPrawos\u0142awnej wiary nie chce.\nZ\u0142e przeczucie piersi dusi;\nCh\u0142opom \u2013 Popy i Ikony,\nA on \u2013 Pan udzielny Rusi\nKsi\u0119stwo zbli\u017ca do Korony.\nLat dwadzie\u015bcia duch w nim drzema\u0142\nA\u017c go rzymski Krzy\u017c o\u015bwieci\u0142:\nKnia\u017a Jarema, Knia\u017a Jarema\nStraszny b\u0119dzie dla swych dzieci.\nJ\u0119cz\u0105 g\u0142o\u015bno ruskie pany:\n\u2013 Zajrzyj w dusz\u0119 sw\u0105, W\u0142adyko!\nWszak oddajesz wszystko za nic!\nI nas gubisz polityk\u0105!\nOczywista pr\u00f3\u015bb daremno\u015b\u0107 \u2013\nKnia\u017a noc ca\u0142\u0105 le\u017ca\u0142 krzy\u017cem:\n\u2013 Kto mnie kocha \u2013 p\u00f3jdzie ze mn\u0105,\nLub na palik go nani\u017c\u0119!\nLat dwadzie\u015bcia duch w nim drzema\u0142\nA\u017c go rzymski Krzy\u017c o\u015bwieci\u0142:\nKnia\u017a Jarema, Knia\u017a Jarema\nBogu krwaw\u0105 Ru\u015b poleci!\n\u2013 Nie dostaniesz si\u0119 w pokorze\nNa kr\u00f3lewskie przedpokoje,\nStanie w ogniu Zaporo\u017ce,\nP\u00f3jdzie w dym dziedzictwo twoje!\n\u2013 Przed dziedzictwem chc\u0119 ojczyzny,\nPrzed ojczyzn\u0105 chc\u0119 zbawienia.\nNiech za chrystusowe blizny\nId\u0105 w ogie\u0144 pokolenia!\nLat dwadzie\u015bcia duch w nim drzema\u0142\nA\u017c go rzymski Krzy\u017c o\u015bwieci\u0142:\nKnia\u017a Jarema, Knia\u017a Jarema\nDusz \u017car\u0142oczny \u017car roznieci.\n\u2013 Krew dla ciebie, nie zaszczyty!\nWzgarda dla ruskiego ksi\u0119cia!\nMy dla Rzeczypospolitej\nJak paznokcie do przyci\u0119cia!\n\u2013 Zechce przyci\u0105\u0107, to si\u0119 sparzy,\nBo ja krzy\u017cem si\u0119 zas\u0142oni\u0119;\nDoczekaj\u0105 koroniarze\nWi\u015bniowieckich na swym tronie!\nKu serc pokrzepieniu temat \u2013\nLe\u017cy w krypcie szk\u0142em przykryty\nKnia\u017a Jarema, Knia\u017a Jarema\nOjciec dzieci na pal wbitych!\nKnia\u017a Jarema, Knia\u017a Jarema\nNeofita, bo polityk.\n", "special_attrs": {}, "id": "206", "special": false}