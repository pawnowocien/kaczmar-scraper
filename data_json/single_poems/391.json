{"name": "Ostatnia Mruczanka, albo Spleen Kubusia Puchatka", "link": "https://www.kaczmarski.art.pl/tworczosc/wiersze/ostatnia-mruczanka-albo-spleen-kubusia-puchatka/", "year": "16.4.2003", "text": "Krzysiowi Nowakowi \u2013 ku przestrodze\u2026\nS\u0142uchaj, Male\u0144stwo, s\u0142uchaj dzieci\u0119,\njak Mama Kangurzyca p\u0142acze\u2026\nHohonie w\u0142\u00f3cz\u0105 si\u0119 po lesie,\nna pr\u00f3\u017cno szuka ci\u0119 Prosiaczek.\nW g\u0119stwinie jego hart nic niewart,\ngdy Krzy\u015b si\u0119 nudzi\u2026 bo \u2013 dojrzewa.\nWielkie przekle\u0144stwo doros\u0142o\u015bci\nokre\u015bla marny los zwierz\u0105tek:\nKr\u00f3lik Puchatka nie ugo\u015bci,\na K\u0142apouchy straci w\u0105tek \u2013\nnie b\u0119dzie wi\u0119cej filozofem,\ngdy Krzy\u015b oka\u017ce si\u0119 Krzysztofem.\nZabawa si\u0119 wype\u0142ni trwog\u0105;\nKrzysztof z weltschmerzem si\u0119 boryka \u2013\nK\u0142apouchemu urwie ogon,\nZ w\u015bciek\u0142o\u015bci\u0105 prztyknie w nos Kr\u00f3lika,\na co najgorsze w tym przekle\u0144stwie \u2013\nca\u0142kiem zapomni o Male\u0144stwie.\nTygrysek tranu nie dostanie,\n(nami\u0119tno\u015b\u0107 ca\u0142kiem na\u0142ogowa)\nz pomoc\u0105 nie pospieszy ani\nz pigu\u0142k\u0105 \u2013 Pszem\u0105d\u017ca\u0142a Sowa,\nkto zreszt\u0105 wie, co stara bredzi,\ngdy nikt jej nigdy nie odwiedzi?\nKubu\u015b Puchatek, jak do trunku\nnad dzbankiem miodu \u0142epek sk\u0142ania.\nDla znacznie wi\u0119kszych to rozumk\u00f3w\nsprawy s\u0105 nie do rozwik\u0142ania.\nMa\u0142e CONIECO nie wyja\u015bni\njak\u017ce tu \u017cy\u0107 po \u015bmierci\u2026 ba\u015bni.\nKiedy\u015b drewnianym pud\u0142em duszy\npotrz\u0105\u015bnie Krzysztof, jak skrzypcami.\nMo\u017ce si\u0119 nawet troch\u0119 wzruszy,\nlecz raczej wzruszy \u2013 ramionami.\nBo, chocia\u017c ba\u015b\u0144 o\u017cywi\u0105 smyczki,\nTo tylko raz si\u0119 gra w patyczki.\n", "special_attrs": {}, "id": "391", "special": false}