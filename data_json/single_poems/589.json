{"name": "Testament", "link": "https://www.kaczmarski.art.pl/tworczosc/wiersze/testament/", "year": "1974", "text": "(wg G. Brassensa)\nTakim ju\u017c smutny, jak ma dusza\nCho\u0107 tak weso\u0142y jak m\u00f3j \u015bwiat.\nW ostatni\u0105 swoj\u0105 drog\u0119 ruszam,\nBy\u0107 z anio\u0142ami za pan brat.\nCho\u0107 ci\u0119\u017cko b\u0119dzie, bo wysoko,\nA pieszo trzeba mi tam i\u015b\u0107,\nKiedy pok\u0142onie si\u0119 ob\u0142okom\nNa ziemi zwi\u0119dnie \u017cycia li\u015b\u0107.\nW moim mieszkaniu pusty pok\u00f3j,\nNa stole fajka, wazon bzu,\nSzyby nie myte, jak co roku\nI \u017cyciu ju\u017c zabrak\u0142o tchu.\nDziewcz\u0119 si\u0119 me do mamy tuli\nI rzewne za mn\u0105 leje \u0142zy,\nDo tego trzeba jej cebuli\nBo zbyt weso\u0142e miewa sny.\nW moim fotelu inny ch\u0142opak\nI z mojej szklanki pije d\u017cin,\nW moich pantoflach grzeje stopy,\n\u015api w moim \u0142\u00f3\u017cku, s\u2026syn.\nDo mego kota strzela z procy,\nU\u017cywa moich ubra\u0144 dw\u00f3ch,\nNawiedzam zatem go po nocach,\nZjawiam si\u0119 przed nim jako duch.\nTeraz ju\u017c nie ma tego drania,\nBo raz zala\u0142a go z\u0142a krew.\nSprz\u0105tn\u0105\u0142em z mego go mieszkania \u2013\nNarazi\u0142 dra\u0144 si\u0119 na m\u00f3j gniew.\nI znowu pogrzeb, znowu trwoga,\nDziewczyna moja znowu \u0142ka,\nI teraz jego czeka droga,\nPo kt\u00f3rej kiedy\u015b szed\u0142em ja.\n", "special_attrs": {}, "id": "589", "special": false}