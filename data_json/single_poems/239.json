{"name": "Kuglarze", "link": "https://www.kaczmarski.art.pl/tworczosc/wiersze/kuglarze/", "year": "29.11.1991", "text": "(wg filmu I. Bergmana)\n\u2013 Jest z tego pieni\u0105dz na przehulanie,\nNie ma na dzieci, dom i ogr\u00f3dek,\nJest w\u0119drowanie, taniec i granie\nDla dr\u017c\u0105cych panien, chciwych rozw\u00f3dek\nJest op\u0119tanie.\nW pocie i \u015blinie, w cudacznej minie\nPe\u0142za iluzja od \u015bwiata trwalsza,\nWskrzesza popio\u0142y, p\u0142odzi opinie,\nKiedy we wrzawie, wbrew rytmom marsza\nTa\u0144cz\u0119 na linie\u2026\nUpijamy si\u0119 po zajazdach,\nK\u0142adziemy si\u0119 spa\u0107 z kim popadnie\nO zrzuceniu marz\u0105c kostiumu.\nAle muza, co mieszka w gwiazdach\nResztk\u0119 snu nad ranem ukradnie\nI na \u0142up nas wyda \u2013 t\u0142umu.\n\u2013 L\u0119ku nie prze\u017cy\u0142, kto ba\u0107 si\u0119 pragnie,\nMi\u0142o\u015b\u0107 wys\u0142awia ten, kto nie kocha\u0142,\nMoc \u015bmierci g\u0142osi cz\u0142owiecze jagni\u0119,\nNad niewinno\u015bci\u0105 wampir zaszlocha\nNim jej dopadnie.\nDlatego budz\u0119 podziw i trwog\u0119\nNa scenie z desek z\u0142o\u017conych krzywo;\nCzego nie mog\u0105, bez trudu mog\u0119,\nKiedy dla sytych, pij\u0105cych piwo\nPo\u0142ykam ogie\u0144\u2026\nUpijamy si\u0119 po zajazdach,\nK\u0142adziemy si\u0119 spa\u0107 z kim popadnie\nO zrzuceniu marz\u0105c kostiumu.\nAle muza, co mieszka w gwiazdach\nResztk\u0119 snu nad ranem ukradnie\nI na \u0142up nas wyda \u2013 t\u0142umu.\n\u2013 Najprostszych pyta\u0144 bez odpowiedzi\n\u017b\u0105daj\u0105 wiecznie widzowie m\u0142odzi.\nW ka\u017cdym z nich Boga kawa\u0142ek siedzi\nI kusi diab\u0142a, by mu dogodzi\u0142,\nBy go nawiedzi\u0142.\nJa, t\u0142umacz grzechu, na prawa g\u0142uchy,\nPyszni\u0119 si\u0119 tryumfem nad nieuchronnym,\nPrzyzywam ciemne si\u0142y i duchy\nBy si\u0142\u0119 da\u0107 bezsilnym, bezbronnym \u2013\nZrywam \u0142a\u0144cuchy\u2026\nUpijamy si\u0119 po zajazdach,\nK\u0142adziemy si\u0119 spa\u0107 z kim popadnie\nO zrzuceniu marz\u0105c kostiumu.\nAle muza, co mieszka w gwiazdach\nResztk\u0119 snu nad ranem ukradnie\nI na \u0142up nas wyda \u2013 t\u0142umu.\n\u2013 Komentatorzy grz\u0105skich wydarze\u0144,\nKr\u00f3le jarmark\u00f3w, b\u0142azny odpust\u00f3w,\nNiedomarzonych szafarze marze\u0144,\nPochlebcy nie najszczytniejszych gust\u00f3w \u2013\nStarzy kuglarze.\nNa wyboistej drodze o \u015bwicie,\nMr\u0105cy na niby w syku pochodni,\nWielbieni, szczuci, p\u0142aceni, bici,\nG\u0142odni i syci, modni \u2013 niemodni \u2013\nJak \u015bmier\u0107 i \u017cycie.\nUpijamy si\u0119 po zajazdach,\nK\u0142adziemy si\u0119 spa\u0107 z kim popadnie\nO zrzuceniu marz\u0105c przebrania.\nKiedy muza, co mieszka w gwiazdach\nResztk\u0119 snu nad ranem ukradnie\nI pchnie nas \u2013 do grania. Do grania.\n", "special_attrs": {}, "id": "239", "special": false}