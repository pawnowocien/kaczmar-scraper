{"name": "Bankierzy", "link": "https://www.kaczmarski.art.pl/tworczosc/wiersze/bankierzy/", "year": "1.12.1991", "text": "Szcz\u0119\u015bliwi, nie szukamy Boga.\nDla nas jest tylko udzia\u0142owcem\nKantoru, kt\u00f3ry prosperuje;\nNiech chroni nasze drzwi i okna\nOd d\u017cumy i religii obcej,\nCo ka\u017cdy zysk dewaluuje.\nA b\u0119dzie mia\u0142 na swoj\u0105 chwa\u0142\u0119\nFundusze reprezentacyjne;\nPasterze Jego b\u0119d\u0105 syci.\nNiech nam wybaczy grzechy ma\u0142e,\nZa wielkie niechaj skruch\u0119 przyjmie,\nBo\u015bmy bankierzy, a nie mnisi.\nW skrzyniach mamy skarpety,\nA w skarpetach monety\nCo si\u0119 mno\u017c\u0105 w monetach oczu.\nSerca kusi ochota\nBy skorzysta\u0107 ze z\u0142ota,\nLecz niech toczy si\u0119, niech innych toczy\u2026\nJeste\u015bmy wszak po\u015brednikami\nMi\u0119dzy zamiarem a stworzeniem,\nUmo\u017cliwiamy czyn podj\u0119ty;\nNie dziw, \u017ce si\u0119 zabezpieczamy,\nBo czym\u017ce jest doczesne mienie,\nJak nie nadziej\u0105 na procenty?\nOn nas rozumie \u2013 Bogacz Bia\u0142y\nInwestuj\u0105cy stale w niebyt \u2013\nKapita\u0142 w imi\u0119 wy\u017cszej racji;\n\u0141adnie by ksi\u0119gi wygl\u0105da\u0142y\nGdyby\u015bmy chcieli \u015bci\u0105gn\u0105\u0107 kredyt\nOd Jego dzie\u0142a pankreacji\u2026\nOn bankrutem jest boskim.\nNie posiada ni wioski,\nZ kt\u00f3rej m\u00f3g\u0142by si\u0119 czysto wyliczy\u0107.\nAle Jego agenci\nWiedz\u0105 jak si\u0119 \u015bwiat kr\u0119ci\nI jak wszystko zap\u0142aci\u0107 \u2013 niczym.\nOby na zawsze miejsce znale\u017a\u0107\nPomi\u0119dzy wiar\u0105 a rozumem,\nMi\u0119dzy ide\u0105 a towarem;\nBezpieczne to nie bywa wcale\nW interes w\u0142o\u017cy\u0107 my\u015bl i dum\u0119,\nBy zamiast zysku \u2013 ponie\u015b\u0107 kar\u0119.\nDlatego mamy dwa oblicza:\nMetali ch\u0142\u00f3d, krwi \u017cywej trwog\u0119,\n(Chaosu Jego weksle \u2013 w skrzyni).\nI to jest ca\u0142a tajemnica:\nSzcz\u0119\u015bliwi \u2013 nie szukamy Boga,\nLecz wiemy, co On nam jest winien.\nJu\u017c Go mamy! Sakralny,\nAle niewyp\u0142acalny!\nKryzys po\u017car\u0142 gwarancj\u0119 i sum\u0119!\nA On zsy\u0142a anio\u0142a\nI \u015bmiertelny pot z czo\u0142a\nWycieramy.\nJak b\u0142\u0119dny rachunek\u2026\n", "special_attrs": {}, "id": "70", "special": false}