{"name": "Wieszanie zdrajc\u00f3w na Rynku Warszawskim w roku 1794 podczas Insurekcji Ko\u015bciuszkowskiej", "link": "https://www.kaczmarski.art.pl/tworczosc/wiersze/wieszanie-zdrajcow-na-rynku-warszawskim-w-roku-1794-podczas-insurekcji-kosciuszkowskiej/", "year": "1980", "text": "(wg grafiki P. Norblina)\nNic nie wida\u0107 st\u0105d gdzie stoj\u0119\nG\u0119sto kr\u0105\u017c\u0105 w s\u0142o\u0144cu g\u0142owy\nT\u0142um napiera na konwoje\nWok\u00f3\u0142 prostych trzech rusztowa\u0144\nKa\u017cdy krzyczy co innego\nNazbiera\u0142o si\u0119 w\u015bciek\u0142o\u015bci\nPcha si\u0119 jeden na drugiego\nDzi\u015b b\u0119dziemy bezlito\u015bni\nKr\u00f3l gdzie\u015b w oknie stoi pono\u0107\nNic dziwnego \u017ce si\u0119 kryje\nR\u00f3\u017cnie mo\u017ce by\u0107 z koron\u0105\nGdy hetma\u0144skie cierpn\u0105 szyje\nNie dla \u017cartu biskupowi\nPostawili szubienic\u0119\nPust\u0105 p\u0119tl\u0105 wiatr ko\u0142ysze\nNie wiadomo kogo z\u0142owi\nKrzyk si\u0119 wzmaga pierwszy w g\u00f3rze\nSt\u0105d nie wida\u0107 tylko kt\u00f3ry\nNie chcia\u0142bym by\u0107 w jego sk\u00f3rze\nDla nas te\u017c ju\u017c kr\u0119c\u0105 sznury\nDrugi dynda wrzawa w\u015bciek\u0142a\nMa\u0142o tryumfu gniew w zenicie\nTamci w drodze ju\u017c do piek\u0142a\nA nam walczy\u0107 tu o \u017cycie!\nTrzeci szarpie si\u0119 jak umie\nCo\u015b t\u0142umaczy kl\u0119ka pada\nBo nie\u0142atwo mu zrozumie\u0107\nW taki spos\u00f3b s\u0142owo zdrada\nZawis\u0142 ta\u0144czy przez minut\u0119\n\u017bycie w nim ugrz\u0119z\u0142o twardo\nJeszcze w p\u0119tli kopie butem\nZ p\u0142aczem wstydem i pogard\u0105\nWisz\u0105 zdrajcy takie czasy\nB\u0119d\u0105 wisie\u0107 przez dni par\u0119\nWrony drze\u0107 z nich b\u0119d\u0105 pasy\nJak si\u0119 drze sztandary stare\nMo\u017ce wreszcie co\u015b si\u0119 zmieni\nCo\u015b wyniknie z tej roboty\nZanim zdejm\u0105 ich z szubienic\n\u017beby w trumnach z\u0142o\u017cy\u0107 z\u0142otych\n", "special_attrs": {}, "id": "634", "special": false}