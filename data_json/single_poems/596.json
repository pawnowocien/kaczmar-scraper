{"name": "Toniemy", "link": "https://www.kaczmarski.art.pl/tworczosc/wiersze/toniemy/", "year": "12.8.1985", "text": "Toniemy, zapadamy si\u0119 na dno.\nZamyka si\u0119 nad nami niebo fal.\nResztki powietrza kr\u0105\u017c\u0105 w \u017cy\u0142ach razem z krwi\u0105\nI ciemno\u015b\u0107 jest twarda jak stal.\nMilczymy \u2013 jest w nas cisza z\u0142ego snu,\nW pami\u0119ci jeszcze mamy w\u0142asny g\u0142os.\nOtwiera oczy coraz szerzej nam brak tchu,\nCoraz wyra\u017aniej widzimy nasz los:\nPopatrz na Polsk\u0119 zatopion\u0105 we \u015bnie\nOd gwiazd chronion\u0105 przez chmurne odm\u0119ty.\nWygas\u0142e domy sun\u0105 bezszelestnie,\nJak dnem do g\u00f3ry p\u0142yn\u0105ce okr\u0119ty.\nTrudno uwierzy\u0107 w\u015br\u00f3d czarnych pejza\u017cy\n\u017be wewn\u0105trz, w ciasnym powietrza p\u0119cherzu\nLe\u017c\u0105 gor\u0105ce cia\u0142a marynarzy\nCo jeszcze w przysta\u0144 ostatni\u0105 nie wierz\u0105.\nMy\u015blimy, jak to wszystko d\u0142ugo trwa.\nNa cichy ruch sprzeciwu wci\u0105\u017c nas sta\u0107.\nNieuchronnego z wolna coraz bli\u017cej dna\nWiemy, \u017ce nic ju\u017c nie mo\u017ce si\u0119 sta\u0107.\nTam w powietrzu atrapa horyzontu\nWiatr tylko jeden, jedna \u015bwiata strona \u2013\nZg\u0142\u0119biamy g\u0142\u0119bie, sk\u0105d nie ma odwrotu,\nG\u0142\u0119bia jest prawd\u0105 \u2013 a prawda jest s\u0142ona.\n", "special_attrs": {}, "id": "596", "special": false}