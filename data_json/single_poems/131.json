{"name": "Dwadzie\u015bcia lat p\u00f3\u017aniej", "link": "https://www.kaczmarski.art.pl/tworczosc/wiersze/dwadziescia-lat-pozniej/", "year": "22.8.2000", "text": "(wg II i III cz\u0119\u015bci trylogii A. Dumasa ojca)\nMuszkieterowie \u2013 ju\u017c nie ci sami \u2013\nDojrza\u0142o\u015bci po\u017c\u00f3\u0142kli gorycz\u0105\nZacz\u0119li liczy\u0107 si\u0119 z realiami,\nCho\u0107 realia si\u0119 z nimi nie licz\u0105\u2026\nS\u0142aby tron, ksi\u0105\u017c\u0119ta \u017cadni, kwa\u015bne wina,\nCech \u017cebrak\u00f3w i proboszczy trz\u0119sie miastem,\nNagrabionym srebrem karmi si\u0119 Kardyna\u0142,\nDawna s\u0142u\u017cba \u2013 na polityk\u00f3w wyrasta\u2026\nD\u2019Artagnan jest muszkieter\u00f3w oficerem,\n(Sam purpurat raczy dawa\u0107 mu rozkazy)\nW przedpokojach w\u0142adzy czeka na karier\u0119,\nSzpad\u0105 oskrobuj\u0105c but z zapachu w\u0142adzy.\nBrat Aramis \u2013 stal w biskupiej skry\u0142 sukience,\nMa\u015bci\u0105 intryg piel\u0119gnuje g\u0142adko\u015b\u0107 d\u0142oni;\nKiedy trzeba \u2013 zdradzi i umyje r\u0119ce,\nKiedy trzeba \u2013 Pismem \u015awi\u0119tym si\u0119 zas\u0142oni\u2026\nMuszkieterowie \u2013 ju\u017c nie ci sami \u2013\nDojrza\u0142o\u015bci po\u017c\u00f3\u0142kli gorycz\u0105\nZacz\u0119li liczy\u0107 si\u0119 z realiami,\nCho\u0107 realia si\u0119 z nimi nie licz\u0105\u2026\nPortos w ho\u0142d\u00f3w i tytu\u0142\u00f3w t\u0142uszcz obrasta,\nSzpada s\u0142u\u017cy mu za ro\u017cen na zaj\u0105ce;\nMo\u017cna lepi\u0107 i urabia\u0107 go, jak ciasto,\nByle ol\u015bni\u0107 jakimkolwiek celu s\u0142o\u0144cem.\nPrawy Atos przesta\u0142 wreszcie pi\u0107 na um\u00f3r \u2013\nCzci i chroni szpady etos dumny Atos:\nCho\u0107 w\u0105troba nie ta \u2013 wci\u0105\u017c ta sama duma\n(Jego syn zap\u0142aci kiedy\u015b \u017cyciem za to).\nPrzyjaciele ok\u0142amuj\u0105 si\u0119 w uk\u0142onach,\nNie ufaj\u0105 sobie dawno ju\u017c za grosz:\nNowych czas\u00f3w b\u00f3lem dali si\u0119 przekona\u0107,\n\u017be si\u0119 zdrad\u0105, a nie szpad\u0105 kre\u015bli los!\nKa\u017cdy za siebie, kosztem ka\u017cdego\nNa prywatn\u0105 miar\u0119 gr\u00f3b mo\u015bci;\n\u201eJeden za wszystkich, wszyscy za jednego\u201d \u2013\nStara ba\u015b\u0144 niewinnej m\u0142odo\u015bci\u2026\nJeszcze sta\u0107 ich, by Historii si\u0119 przypomnie\u0107,\nSkoczy\u0107 w siod\u0142o i wykrzesa\u0107 iskry z ostrza,\nZn\u00f3w uwierzy\u0107 w zew \u2013 Muszkieterowie! Do mnie! \u2013\nLecz Historia \u2013 czy si\u0119 stanie przez to prostsza?\nPsieje \u015bwiat, czy mo\u017ce w\u0142a\u015bnie psiej\u0105 oni,\nPsiocz\u0105c na to, co ich dzie\u0142em w takim stopniu?\nZ siebie samych szydz\u0105, gdy im si\u0119 przypomni\nJacy byli kiedy\u015b \u2013 Pi\u0119knie Nieroztropni!\nW\u0142asne wspomnienia \u2013 jak cudze losy,\nTrzosy pe\u0142ne, a serca \u2013 pr\u00f3\u017cne;\nFa\u0142szu zeskroba\u0107 z prawdy \u2013 nie spos\u00f3b\nZaledwie w dwadzie\u015bcia lat p\u00f3\u017aniej\u2026\n", "special_attrs": {}, "id": "131", "special": false}