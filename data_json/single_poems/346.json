{"name": "Nasza klasa", "link": "https://www.kaczmarski.art.pl/tworczosc/wiersze/nasza-klasa/", "year": "7.5.1983/3.6.1987", "text": "Co si\u0119 sta\u0142o z nasz\u0105 klas\u0105 \u2013\nPyta Adam w Tel Awiwie,\nCi\u0119\u017cko sprosta\u0107 takim czasom,\nCi\u0119\u017cko w og\u00f3le \u017cy\u0107 uczciwie.\nCo si\u0119 sta\u0142o z nasz\u0105 klas\u0105?\nWojtek w Szwecji, w porno klubie\nPisze \u2013 dobrze mi tu p\u0142ac\u0105\nZa to, co i tak wszak lubi\u0119.\nKa\u015bka z Piotrkiem s\u0105 w Kanadzie,\nBo tam maj\u0105 perspektywy,\nStaszek w Stanach sobie radzi,\nPawe\u0142 do Pary\u017ca przywyk\u0142.\nGo\u015bka z Przemkiem ledwie prz\u0119d\u0105,\nW maju b\u0119dzie trzeci bachor;\nPr\u00f3\u017cno skar\u017c\u0105 si\u0119 urz\u0119dom,\n\u017be te\u017c chcieliby na zach\u00f3d.\nZa to Magda jest w Madrycie\nI wychodzi za Hiszpana,\nMaciek w grudniu straci\u0142 \u017cycie,\nGdy chodzili po mieszkaniach,\nJanusz, ten, co zawi\u015b\u0107 budzi\u0142,\n\u017be go ka\u017cda fala niesie,\nJest chirurgiem, leczy ludzi,\nAle brat mu si\u0119 powiesi\u0142.\nMarek siedzi za odmow\u0119,\nBo nie strzela\u0142 do Micha\u0142a,\nA ja pisz\u0119 ich histori\u0119\nI to ju\u017c jest klasa ca\u0142a.\nJeszcze Filip, fizyk w Moskwie \u2013\nDzi\u015b nagrody r\u00f3\u017cne zbiera,\nJe\u017adzi, kiedy chce, do Polski,\nBy\u0142 przyj\u0119ty przez premiera.\nOdnalaz\u0142em klas\u0119 ca\u0142\u0105 \u2013\nNa wygnaniu, w kraju, w grobie,\nAle co\u015b si\u0119 pozmienia\u0142o,\nKa\u017cdy sobie \u017cywot skrobie.\nOdnalaz\u0142em ca\u0142\u0105 klas\u0119\nWyro\u015bni\u0119t\u0105 i dojrza\u0142\u0105,\nRozdrapa\u0142em m\u0142odo\u015b\u0107 nasz\u0105,\nLecz za bardzo nie bola\u0142o\u2026\nJu\u017c nie ch\u0142opcy, lecz m\u0119\u017cczy\u017ani,\nJu\u017c kobiety \u2013 nie dziewczyny.\nM\u0142odo\u015b\u0107 szybko si\u0119 zabli\u017ani,\nNie ma w tym niczyjej winy;\nWszyscy s\u0105 odpowiedzialni,\nWszyscy maj\u0105 w \u017cyciu cele,\nWszyscy w miar\u0119 s\u0105 \u2013 normalni,\nAle przecie\u017c \u2013 to niewiele\u2026\nNie wiem sam, co mi si\u0119 marzy,\nJaka z gwiazd nade mn\u0105 \u015bwieci,\nGdy w\u015br\u00f3d tych \u2013 nieobcych \u2013 twarzy\nSzukam ci\u0105gle twarzy \u2013 dzieci.\nCzemu wci\u0105\u017c przez rami\u0119 zerkam,\nCho\u0107 nie wo\u0142a nikt \u2013 kolego!\n\u017be kto\u015b ze mn\u0105 zagra w berka,\nLub przynajmniej w chowanego\u2026\nW\u0142asne p\u0119dy, w\u0142asne li\u015bcie,\nZapuszczamy \u2013 ka\u017cdy sobie;\nI korzenie \u2013 oczywi\u015bcie \u2013\nNa wygnaniu, w kraju, w grobie;\nW d\u00f3\u0142, na boki, wzwy\u017c ku s\u0142o\u0144cu,\nNa stracenie, w prawo, w lewo\u2026\nKto pami\u0119ta, \u017ce to w ko\u0144cu\nJedno i to samo drzewo\u2026\n", "special_attrs": {}, "id": "346", "special": false}