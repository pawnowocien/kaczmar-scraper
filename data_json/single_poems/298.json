{"name": "Mu\u0142oskoczek", "link": "https://www.kaczmarski.art.pl/tworczosc/wiersze/muloskoczek/", "year": "4.6.2003", "text": "Mu\u0142oskoczek \u2013 jak nazwa go okre\u015bla czule \u2013\nSwoje \u017cycie sp\u0119dza g\u0142\u00f3wnie skacz\u0105c w mule.\nW mrocznym labiryncie podwodnych korzeni\nNiewidoczny dla oka per\u0142owo si\u0119 mieni.\nBior\u0105c pod uwag\u0119 \u00f3w brak publiczno\u015bci\nRzek\u0142by\u015b, \u017ce tak \u015bwieci z samotnej mi\u0142o\u015bci.\nS\u0105 tej samotno\u015bci istotne powody \u2013\nBrak Mu\u0142oskoczkowi tak zwanej \u201eUrody\u201d.\nKa\u017cdy, kto go widzia\u0142, ten niechybnie powie,\n\u017be wygl\u0105da, jak \u015bledzik z oczami na g\u0142owie.\nPrzednie p\u0142etwy \u2013 jak \u0142okcie starego rentiera,\nCo, \u0142ypi\u0105c woko\u0142o, nimi si\u0119 podpiera.\nTo w og\u00f3le mulista sk\u0142onno\u015b\u0107 tego typa\nWspi\u0105\u0107 si\u0119 jak najwy\u017cej i stamt\u0105d tak \u0142ypa\u0107.\n\u017be nad wod\u0119 wystaje w\u00f3wczas owa g\u0142owa \u2013\nM\u00f3wi\u0105, \u017ce to z ch\u0119ci aby dominowa\u0107!\nS\u0105d taki si\u0119 k\u0142\u00f3ci z odczuciem og\u00f3\u0142u:\nDominowa\u0107? Nad czym? Nad ka\u0142u\u017c\u0105 mu\u0142u?\nStworek musi czasem zaczerpn\u0105\u0107 powietrza!\nKomu, w\u015br\u00f3d \u017cyj\u0105cych w mule, tego nie trza?\nM\u00f3j zowie si\u0119 Gugu\u015b, od pewnego mima,\nKt\u00f3rego oczami w\u0142a\u015bnie przypomina.\n\u017byje w czystej wodzie, co, jak mi si\u0119 zdaje,\nZnacz\u0105co odmienia jego obyczaje.\nAle \u0142ypie bystro. Co \u0142ypnie \u2013 to spluwa.\nCo tam widzi \u2013 nie wiem.\nCo czuje \u2013 odczuwam.\n", "special_attrs": {}, "id": "298", "special": false}