{"name": "Kr\u00f3tka historia nawi\u0105zania stosunk\u00f3w polsko-francuskich", "link": "https://www.kaczmarski.art.pl/tworczosc/wiersze/krotka-historia-nawiazania-stosunkow-polsko-francuskich/", "year": "7.1.1993", "text": "Ludwikowi Stommie\nZimno bardzo Francuzom w sarmackim kr\u00f3lestwie,\nPryskaj\u0105 per\u0142y kolczyk\u00f3w u odmro\u017conych uszu,\nKrzepn\u0105 w koron\u0119 z lodu pi\u00f3ra na kapeluszu,\nGromadz\u0105 si\u0119 w ost\u0119pach hiperborejskie bestie.\nW zaspach bry\u0142ami burgunda porozsadzane beczki,\nArmatnie kule melon\u00f3w, z\u0142ote grudki konfekt\u00f3w;\nNie ma dla majestatu polska zima respektu,\nZa\u015bnie\u017conym bezdro\u017cem \u017cadnej przed w\u0142adz\u0105 ucieczki.\nKr\u00f3l w zawiei przybywa,\nWr\u00f3\u017cba to nieszcz\u0119\u015bliwa.\nNim \u015bnieg strug\u0105 pocieknie\nFrancuz tronu si\u0119 zrzeknie.\nZ lodu bramy Wawelu. Od powitalnych oracji\nA\u017c Vistula stan\u0119\u0142a \u2013 p\u0142ynie kwiecista \u0142acina,\nMarznie w\u0142adca, klnie \u015bwita, wicher j\u0119czy w kominach\nI nie sko\u0144cz\u0105 si\u0119 ho\u0142dy nim wystygnie kolacja.\nHucz\u0105 k\u0142ody lipowe, b\u0142yska dno z\u0142ote w miskach,\nKr\u00f3l widelcem w z\u0105b stuka, o toalet\u0119 pyta;\nZe zmarszczonych sarmackich brwi francuska drwi \u015bwita,\nCi\u0105\u017cy g\u0142owie korona, tron bez dziury uciska.\nKr\u00f3l niejadek, niepitek,\n\u017baden z niego po\u017cytek,\nCho\u0107 kucaj\u0105c si\u0119 spoci\nNie ma czego wyknoci\u0107!\nHenryk pi\u00f3ra si\u0119 chwyta, list za listem na Pary\u017c,\nPsuj\u0105 wzrok senatorzy, kr\u00f3l wymy\u015bla ustawy;\nZa oknami jak bitwa zgie\u0142k \u015bwi\u0105tecznej zabawy \u2013\nFrancuz wierzy w pergamin, lud w obyczaj prastary.\nJeszcze go nie widzieli, by pod st\u00f3\u0142 si\u0119 potoczy\u0142\nGdy anta\u0142ki i dzbany puste ledwie w po\u0142owie\nOn ma swoje tancerki i tancerzy w alkowie\nI ludowa pie\u015b\u0144 niesie, \u017ce nie patrzy im w oczy:\nPan postur\u0105 nikczemny\nPacykuje pysk ciemny,\nPoruchliwy i krewki\nCiowa ch\u0142opc\u00f3w i dziewki!\nWreszcie wie\u015bci z zachodu! W Luwrze wietrz\u0105 dywany!\nBoczn\u0105 furtk\u0105 po nocy kr\u00f3l z kr\u00f3lestwa ucieka.\nPrzytrzymuj\u0105 za nogi zaspy, chaszcze i rzeka,\nP\u0142acz starosty: Cur fugis, Majestacie wybrany?!\nChroni w uszach kolczyki czapka z bobr\u00f3w na g\u0142owie,\nPozostawi\u0142 widelec i ide\u0119 klozetu;\nWyuzdan\u0105 mi\u0142o\u015bci\u0105 natchn\u0105\u0142 paru poet\u00f3w,\nLecz nie dowie si\u0119 Francja, jak jest wiosn\u0105 w Krakowie!\nNie korony rz\u0105dami\nStoi kraj nad krajami:\nNie poruszy kontusza\nByle brak Walezjusza.\nKrzy\u017c na drog\u0119 Walezy!\nZabierz jeszcze kanclerzy!\nMy \u015bwi\u0119tujmy zapusty:\nPusty tron \u2013 to rok t\u0142usty!\n", "special_attrs": {}, "id": "233", "special": false}