{"name": "Mistrz Hieronimus van Aeken z Hertogenbosch zwany Boschem", "link": "https://www.kaczmarski.art.pl/tworczosc/wiersze/mistrz-hieronimus-van-aeken-z-hertogenbosch-zwany-boschem/", "year": "1977", "text": "(wg obraz\u00f3w H. Boscha)\nA ja dosiadam \u015bwini! I diab\u0142\u00f3w sto mnie goni!\nWy, sob\u0105 zaj\u0119ci, odwr\u00f3\u0107cie si\u0119 by\u015bcie widzieli!\nTu chlusta piwo w g\u0119b\u0119 moj\u0105 z dzbana w ma\u0142piej d\u0142oni,\nNa pier\u015b ow\u0142osion\u0105 leci z brody i pe\u0142nej gardzieli!\nTu ruda ladacznica ropuch\u0119 ma na sromie\nPo sznurkach rozporka gramoli si\u0119 r\u0119ka lubie\u017cna;\nPod garnkiem mego brzucha rozpala dziki p\u0142omie\u0144,\nWi\u0119c \u015bmiej\u0119 si\u0119 g\u0142o\u015bno i z trzosu odliczam nale\u017cno\u015b\u0107!\nA tam gdzie\u015b \u2013 m\u00f3j brat\nNa harfie jak Chrystus rozpi\u0119ty\nDobrze mu tak!\nNiech wie, \u017ce nie\u0142atwo by\u0107 \u015bwi\u0119tym!\nA ja dosiadam \u015bwini! I trzymam si\u0119 szczeciny!\nTo co, \u017ce pod belk\u0105 zwis\u0142y r\u00f3\u017cowe str\u0105ki cia\u0142?\nCzy mo\u017ce mam by\u0107 m\u0119drcem by puszcza\u0107 z ust mydliny\nI m\u00f3wi\u0107 o woniach Arabii, gdy wok\u00f3\u0142 cuchnie ka\u0142?\nPodku\u0142em \u015bwini\u0119 z\u0142otem i \u015blad wyciskam w gnoju!\nNiech ka\u017cdy oswoi swe diab\u0142y o \u017cabiotrupich pyskach!\nSzcz\u0119\u015bliwi niechaj w swoich ba\u0144kach z t\u0119czy \u015bpi\u0105 w spokoju\nNim w par\u0119 ich zmieni\u0105 p\u0142on\u0105ce wsie, m\u0142yny i zamczyska!\nA tam gdzie\u015b \u2013 m\u00f3j brat\nNa harfie jak Chrystus rozpi\u0119ty\nDobrze mu tak!\nNiech wie, \u017ce nie\u0142atwo by\u0107 \u015bwi\u0119tym!\nA ja dosiadam \u015bwini! Przemierzam czarn\u0105 rzek\u0119,\nLecz woda od ognia gor\u0105ca nie gasi jurnych krzyk\u00f3w!\nWi\u0119c starczy nam rado\u015bci! Do ko\u0144ca niedaleko!\n\u0141askocz\u0105 do \u015bmiechu w\u0142ochate, niezaci\u0105gni\u0119te stryki!\nRumianych waszych twarzy my\u015bl \u017cadna nie zaszczyca,\n\u015awiat oczom otwartym przes\u0142ania N\u00f3\u017c, Pieni\u0105dz, Poca\u0142unek!\nWi\u0119c patrzcie jak po niebie \u0142un pe\u0142zn\u0105 g\u0105sienice,\nJak chmar\u0105 si\u0119 l\u0119gnie z nich nocny owad\u00f3w gatunek!\nA tam gdzie\u015b \u2013 m\u00f3j brat\nNa harfie jak Chrystus rozpi\u0119ty\nDobrze mu tak!\nNiech wie, \u017ce nie\u0142atwo by\u0107 \u015bwi\u0119tym!\nA ja dosiadam \u015bwini! Omijam wszystkie rafy!\nPopatrzcie, je\u017celi pr\u00f3cz siebie cokolwiek widzicie!\nKorzysta\u0107, p\u00f3ki darmo rozdaj\u0119 cyrografy!\nSzafuj\u0119 krwi\u0105 z palca, bo na to mnie sta\u0107!\nJam Kr\u00f3l \u017bycia!\n", "special_attrs": {}, "id": "284", "special": false}