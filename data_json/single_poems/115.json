{"name": "Dali", "link": "https://www.kaczmarski.art.pl/tworczosc/wiersze/dali/", "year": "1978", "text": "Niebem czystym i podnios\u0142ym niby snem geniusza Renesansu\nOtacza ci\u0119 radosny be\u0142kot skretynia\u0142ych sybaryt\u00f3w\nMilcz\u0105 senne zwierz\u0119ta sk\u00f3ra ska\u0142 u\u015bpionych marszczy si\u0119 w s\u0142o\u0144cu\nW piasku ruin i popio\u0142\u00f3w \u017byj\u0105cy w Krzyku\nW takiej scenerii sam siebie szarpi\u0119 i po\u017ceram\nD\u0142o\u0144 gard\u0142o skr\u0119ca w sznur g\u0142owa ma barw\u0119 starej krwi\nK\u0142amstwa pewien tryumfalne hymny \u015bpiewam\nBo tryumf i kl\u0119ska razem s\u0105 przeznaczone mi\nSiej\u0119 po \u015bwiecie deszcze barwnych larw\nTen i \u00f3w bada je z uporem wartym utrwalenia\nOczy moje dziel\u0105 \u015bwiat\u0142o na t\u0119czowe kr\u0119gi barw\nUszy s\u0142uchaj\u0105 tylko szum\u00f3w narz\u0105d\u00f3w ukrwienia\nA oni cia\u0142a zmienili w zasobne kufry i komody\nNiech patrzy malarz z Altamiry Tworz\u0105 Nowoczesny\nHumanizm\nM\u00f3j g\u0142os bior\u0105 za echo dawno przebrzmia\u0142ych epok\nAlbo za pisk przysz\u0142o\u015bci\nDoganianej przez ich trzewiki z klamerkami\nW takiej scenerii obwieszczam \u015bmier\u0107 starego \u0142adu\nZ piersi wyciskam zatrute przeze\u0144 mleko\nAle na wasz\u0105 niepami\u0119\u0107 nie ma \u017cadnej rady\nDwie trzy zbrodnie jak dwu \u2013 trzy \u2013 kropek\nZapowiedz\u0105 nowego cz\u0142owieka\nOklap\u0142 czas\nPrzemin\u0105\u0142 smr\u00f3d\nStoj\u0119 na kamieniu\nCh\u0142opczyk w mundurku i marynarskiej chustce\nSka\u0142 sk\u00f3ra marszczy si\u0119 w s\u0142o\u0144cu zwierz\u0119ta drzemi\u0105 w cieniu\nPrzy moim \u0142o\u017cu \u015bmierci\n\u017b\u0105dam ustawienia luster\n", "special_attrs": {}, "id": "115", "special": false}