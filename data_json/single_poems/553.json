{"name": "Spotkanie w porcie", "link": "https://www.kaczmarski.art.pl/tworczosc/wiersze/spotkanie-w-porcie/", "year": "1975", "text": "(za W. Wysockim, wg J. Wizbora)\nW Amsterdamie statek nasz na wy\u0142adunku by\u0142\nCz\u0142owiek do roboty nie mia\u0142 nic wi\u0119c w porcie pi\u0142\nPij\u0119 po obcemu nie rozumiem nudz\u0119 si\u0119\nKiedy jaki\u015b czarny siada ko\u0142o mnie\n\u2013 America \u2013 m\u00f3wi do mnie \u2013 zrozumia\u0142em\nRozejrza\u0142em si\u0119 i m\u00f3wi\u0119 \u2013 Sowietskij Sojuz\n\u2013 Soviet Union \u2013 on si\u0119 cieszy ja do pe\u0142na mu nala\u0142em\nJak raz swoich nie by\u0142o wi\u0119c by\u0142 pe\u0142ny luz\nPo ichniemu nie rozumiem on po ludzku te\u017c\nLecz jest w\u00f3dka wi\u0119c jest t\u0142umacz przy niej m\u00f3w co chcesz\nPostawi\u0142em po sto gram niech Negr widzi \u017ce gest mam\nJemu przecie\u017c w Ameryce ci\u0119\u017cko jest\nOn tymczasem m\u00f3wi \u2013 Stany Zjednoczone\nTo najwi\u0119ksze pa\u0144stwo z wszystkich \u015bwiata pa\u0144stw\nW bankach z\u0142ota ma zasoby niezliczone\nChcesz z nim zacz\u0105\u0107 to ju\u017c nie masz \u017cadnych szans\nA ja na to \u2013 Kreml w niebo \u015ble rakiety\nBez wysi\u0142ku wielkich rzek zawraca bieg\n\u017bal mi ciebie lecz niestety\nR\u00f3wnie\u017c trudny kunszt baletu\nNajlepiej posiad\u0142 on na planecie tej\nPrzysz\u0142o potem po gram dwie\u015bcie do rozmowy ch\u0119\u0107\nWyja\u015bni\u0142em mu \u017ce jest ofiar\u0105 klasowych spi\u0119\u0107\nLecz Murzyna marynarski umys\u0142 wci\u0105\u017c w ciemno\u015bciach trwa\u0142\nI na \u015bwiat\u0142y wyw\u00f3d m\u00f3j odpowied\u017a da\u0142\n\u2013 U nas jest na g\u0142ow\u0119 po dwa samochody\nZbudowali\u015bmy najwi\u0119kszy \u015bwiata gmach\nNasza demokracja daje nam swobody\nKt\u00f3rych oczekuje ca\u0142y \u015bwiat we \u0142zach\nA ja na to \u2013 my w niebo \u015blem rakiety\nBez wysi\u0142ku wielkich rzek cofamy bieg\n\u017bal mi ciebie lecz niestety\nR\u00f3wnie\u017c trudny kunszt baletu\nNajlepiej posiedli\u015bmy na planecie tej\nSzybko nabiera\u0142a tempa ta wymiana zda\u0144\nAle nie chcia\u0142 Negr zrozumie\u0107 co jest dobre dla\u0144\nPostawi\u0142em po gram trzysta my\u015bl\u0119 teraz zgodzi si\u0119\nAle on cho\u0107 ledwie m\u00f3wi jednak m\u00f3wi, \u017ce\n\u2013 Ja posiadam wielki kanion Colorado\nDelfin\u00f3w j\u0119zyk te\u017c rozszyfrowa\u0142em ja\nU mnie Niagara jest najwi\u0119kszy z wodospad\u00f3w\nI gwiazd pi\u0119\u0107dziesi\u0105t moja flaga ma\nA ja na to \u2013 ja w niebo \u015bl\u0119 rakiety\nBez wysi\u0142ku wielkich rzek zawracam bieg\n\u017bal mi ciebie lecz niestety\nR\u00f3wnie\u017c trudny kunszt baletu\nNajlepiej ja posiad\u0142em na planecie tej!\n", "special_attrs": {}, "id": "553", "special": false}