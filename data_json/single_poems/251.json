{"name": "Lekcja anatomii doktora Tulpa \u2013 wczesna wersja", "link": "https://www.kaczmarski.art.pl/tworczosc/wiersze/lekcja-anatomii-doktora-tulpa-wczesna-wersja/", "year": "2.1.1992", "text": "(wg obrazu Rembrandta van Rijn)\nLe\u017c\u0119 przed wami wydany na wasz wzrok,\nBezbronny n\u0119dzarz, nieruchomy bramin\nI patrz\u0119 jaszczurczymi powiekami\nNa siedem cieni doko\u0142a moich zw\u0142ok,\nNa ruchy b\u0142ahe, \u0142apczywy gest i krok,\nCia\u0142 obleczonych w sukno z wy\u0142ogami.\nNawet nie nagi, bo wszak nie\u017cywy ju\u017c\nWabi\u0119 \u017arenice wzd\u0119tym, \u017cabim brzuchem.\nWszystko wynios\u0142ym we mnie jest bezruchem,\nKiedy przedrami\u0119 otwiera ostry n\u00f3\u017c\nCi\u0119ciw\u0119 mi\u0119\u015bnia naci\u0105gaj\u0105c wzd\u0142u\u017c,\nCho\u0107 dawno wystrzelona \u2013 strza\u0142a ducha.\nStoj\u0105 nade mn\u0105 \u2013 Zdziwienie\nTrwoga, Ciekawo\u015b\u0107, Odraza,\nTryumf \u017cycia przez okamgnienie,\nZoboj\u0119tnienie i Wstr\u0119t.\nW pragnieniach dr\u017c\u0105c i zakazach\nW niezrozumia\u0142ych wyrazach\nUzasadniaj\u0105 istnienie\nW\u0142os\u00f3w, paznokci i pi\u0119t.\nSekcj\u0119 prowadz\u0105 \u015bwiadomi kalectw swych,\nZe mnie chc\u0105 wzi\u0105\u0107, czego szukaj\u0105 w sobie,\nBo si\u0119 nie mog\u0119 broni\u0107. Nic nie zrobi\u0119\n\u017beby obna\u017cy\u0107 ich straszny b\u00f3l i blichtr,\nCho\u0107 widz\u0119 w\u0142asny wizerunek w nich\nI oni wszyscy w mojej s\u0105 osobie.\nJednak co\u015b maj\u0105, czego ju\u017c nie mam ja:\n(Co jednocze\u015bnie karmi i po\u0142yka)\n\u2013 Instynkty grzeszne, wiar\u0119 fanatyka\nW nerw\u00f3w orkiestr\u0119, kt\u00f3ra we krwi gra\nJak d\u0142ugo okiem \u017ca\u0142osna w\u0142ada \u0142za \u2013\nOstatnia satysfakcja nieboszczyka.\nNiech chyl\u0105 nade mn\u0105 si\u0119 \u2013 Pycha,\nChciwo\u015b\u0107, Nieczyste Ci\u0105goty,\nZazdro\u015b\u0107, co ledwo oddycha\nOd braku Umiaru i Cn\u00f3t;\nNiech Gniew w zb\u0119dne wci\u0105ga k\u0142opoty,\nLenistwo t\u0142umi ochoty \u2013\nJa \u2013 tkanka krucha i licha\nJu\u017c nie wiem, co \u017b\u0105dza i G\u0142\u00f3d.\n", "special_attrs": {}, "id": "251", "special": false}