{"name": "Przy o\u0142tarzu baru", "link": "https://www.kaczmarski.art.pl/tworczosc/wiersze/przy-oltarzu-baru/", "year": "4.9.1998", "text": "(za Dave\u2019em van Ronkiem)\nKolejna noc si\u0119 ko\u0144czy nam\nRozkoszy i koszmar\u00f3w\nI ka\u017cdy z nas zostanie sam\nGdy zatrzasn\u0105 ju\u017c o\u0142tarz baru.\nNiech jeszcze hara w gardle gra\nAnielska, cz\u0142ecza, czarcia.\n\u015aciemnionym \u2013 niech doczeka\u0107 da\nJutrzejszej godziny otwarcia.\nZnowu wpe\u0142zamy, zn\u00f3w jest dzi\u015b\nKalecy anio\u0142owie\nI ka\u017cdy z nas ma jedn\u0105 my\u015bl\nI ka\u017cdy zna na ni\u0105 odpowied\u017a.\nA\u017c przyjdzie bezpowrotny \u0142yk\nCo m\u00f3zg posy\u0142a w diab\u0142y\nGdy nie zna odpowiedzi nikt\nI pyta\u0144 nikt nie ma \u017cadnych.\nP\u0119ka mi serce \u2013 szkoda si\u0142 \u2013\nJutro si\u0119 samo sklei\nGdybym \u2013 jak dzi\u015b \u2013 w ko\u0142ysce pi\u0142 \u2013\nNie zna\u0142bym \u0142ez beznadziei.\nOstatni toast milczy si\u0119:\nBar-O\u0142tarz \u2013 miejsce \u015bwi\u0119te.\nZa serce! \u2013 kt\u00f3re dobrze wie\n\u017be woli by\u0107 p\u0119kni\u0119te.\n", "special_attrs": {}, "id": "487", "special": false}