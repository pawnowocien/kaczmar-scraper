{"name": "Meldunek", "link": "https://www.kaczmarski.art.pl/tworczosc/wiersze/meldunek/", "year": "1980", "text": "W kamienio\u0142omach moi ludzie pracuj\u0105 szybko i dok\u0142adnie \u2013\nDaje si\u0119 zauwa\u017cy\u0107 zapa\u0142 i szczere zaanga\u017cowanie.\nDo pracy staj\u0105 co dzie\u0144 wszyscy, nikt si\u0119 nie leni i nie kradnie \u2013\nWszystkie okowy i narz\u0119dzia s\u0105 zawsze w doskona\u0142ym stanie.\nPraca przebiega zgodnie z planem, marmur jest tu najwy\u017cszej klasy;\n\u015amiertelno\u015b\u0107 niska \u2013 stan fizyczny kontrolujemy przez badanie.\nWydajno\u015b\u0107 pracy stale wzrasta i niezale\u017cna jest od rasy,\nChocia\u017c na wszystkich frontach rob\u00f3t wci\u0105\u017c najwytrwalsi s\u0105 Germanie.\nWszyscy zdajemy sobie spraw\u0119 ile dla pa\u0144stwa trud nasz wa\u017cy,\nDzi\u0119ki kt\u00f3remu stan\u0105 gmachy, co \u015bwiat zadziwi\u0105 swym ogromem:\nPlace, ulice, proste drogi, \u0142uki tryumfalne dla cesarzy,\nPorty, \u015bwi\u0105tynie i pos\u0105gi, gospody i publiczne domy.\nW nich nasza cz\u0105stka trud\u00f3w t\u0142umu \u2013 duma, co przetrwa wieki ca\u0142e.\nI st\u0105d czerpiemy swoj\u0105 si\u0142\u0119, cho\u0107 po nas nie zostanie znaku.\nLojalni i do ko\u0144ca wierni b\u0119dziemy marmur kuli dalej,\nO czym melduje dzi\u015b, jak co dzie\u0144, starszy niewolnik \u2013 Trak Spartakus.\n", "special_attrs": {}, "id": "279", "special": false}