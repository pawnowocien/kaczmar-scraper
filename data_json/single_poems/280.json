{"name": "Metamorfozy sentymentalne", "link": "https://www.kaczmarski.art.pl/tworczosc/wiersze/metamorfozy-sentymentalne/", "year": "5.2.1995", "text": "Ksi\u0119gowa Domu Kultury\nZak\u0142ada z\u0142ote sztyblety,\nMinisp\u00f3dniczk\u0119 ze sk\u00f3ry\nI dekolt z czarnej \u017cor\u017cety.\nW\u0142os roztrzepuje przed lustrem\n(Na palcach krwawe lakiery),\nZ wypi\u0119tym zach\u0119t\u0105 biustem\nStaje przy szosie E-4.\nJakby to Owid u\u0142o\u017cy\u0142,\nW sekretach p\u0142ci obeznany \u2013\nCudowne metamorfozy!\nNieustaj\u0105ce przemiany!\nD\u0142ugo nie czeka ksi\u0119gowa.\nNa widok jej staje mercedes,\nMaszyna mruczy zmys\u0142owo.\nZa kierownic\u0105 \u2013 pan Edek.\nZa\u0142o\u017cy\u0142 garnitur w pr\u0105\u017cki,\nZegarek ma od Cartiera,\nSkarpetki za\u015b \u2013 na podwi\u0105zki:\nTak si\u0119 notariusz ubiera!\nJakby to Owid u\u0142o\u017cy\u0142,\nW sekretach p\u0142ci obeznany \u2013\nCudowne metamorfozy!\nNieustaj\u0105ce przemiany!\nWst\u0119pna gra s\u0142\u00f3w: Co? Za ile?\nZnaj grzesznych us\u0142ug pokus\u0119\u2026\nKsi\u0119gowa, pal\u0105c dunhille\nOdje\u017cd\u017ca w dal z notariuszem.\nNoc b\u0119dzie trwa\u0107 a\u017c do rana\nBy spe\u0142ni\u0107 \u017c\u0105dze ogromne \u2013\nOna w nim kocha Newmana,\nOn w niej posiada Madonn\u0119.\nJakby to Owid u\u0142o\u017cy\u0142,\nW sekretach p\u0142ci obeznany \u2013\nCudowne metamorfozy!\nNieustaj\u0105ce przemiany!\nOn nie wie kto zacz \u2013 Don Juan,\nOna \u2013 kim by\u0142a Aspazja,\nLecz ka\u017cde mia\u0142o \u2013 co snu\u0142o\nW swych najwstydliwszych fantazjach.\nGdy ju\u017c od siebie odpadli,\n\u015awit p\u0142uka\u0142 szos\u0119 E-4\u2026\nPrzez chwil\u0119 byli w Arkadii\nCo z sob\u0105 pocz\u0105\u0107 im teraz?\nJakby to Owid u\u0142o\u017cy\u0142\nW pu\u0142apkach p\u0142ci obeznany:\nUlotne metamorfozy!\nI nie bezkarne przemiany!\n", "special_attrs": {}, "id": "280", "special": false}