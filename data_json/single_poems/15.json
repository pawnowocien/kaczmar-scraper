{"name": "Ararat", "link": "https://www.kaczmarski.art.pl/tworczosc/wiersze/ararat/", "year": "9.12.1988", "text": "Ta sama si\u0142a, co w g\u00f3r\u0119 wynios\u0142a\nG\u00f3r\u0119 Ararat, z kt\u00f3rej puszcza\u0142 Noe\nNad fale \u015bwiata skrzydlatego pos\u0142a,\nG\u00f3r\u0119 co Dachem Ziemi i Ko\u015bcio\u0142em \u2013\nT\u0105 sam\u0105 si\u0142\u0105 jest, co zdruzgota\u0142a\nOwieczek bo\u017cych pastwiska soczyste,\nBez nienawi\u015bci grzebi\u0105c kruche cia\u0142a\nW wiary w cierpienie kamienn\u0105 ko\u0142ysk\u0119.\nRuchem warstw ziemi kto\u015b to wyt\u0142umaczy,\nKar\u0105 za grzechy inny kto\u015b \u2013 ze strachem;\nInni zn\u00f3w, ciesz\u0105c si\u0119 z ludzkiej rozpaczy:\n\u2013 Allach jest z nami! \u2013 krzykn\u0105. \u2013 My z Allachem!\nCzy kto\u015b, kto zamiast betlejemskiej gwiazdy\nWidzi nad sob\u0105 tylko beton w\u0142adczy,\nS\u0142awi za wyrok si\u0142\u0119, co go mia\u017cd\u017cy,\nBo kocha B\u00f3g tych, kt\u00f3rych do\u015bwiadczy\u0142?\nWiele jest \u015bmierci. \u015amier\u0107 z wyroku losu,\n\u015amier\u0107 niewybredna od gromu, pomoru\nZdaje si\u0119 gorsza od m\u0119cze\u0144skich stos\u00f3w,\nBowiem cz\u0142owieka \u2013 pozbawia wyboru.\n", "special_attrs": {}, "id": "15", "special": false}