{"name": "Ko\u0144 wy\u015bcigowy", "link": "https://www.kaczmarski.art.pl/tworczosc/wiersze/kon-wyscigowy/", "year": "13.4.1987", "text": "(wg W. Wysockiego)\nZa chwil\u0119 start wielkiego biegu za miliony.\n\u2013 Wi\u0119c doczeka\u0142em si\u0119 nareszcie swego dnia!\nChrypn\u0105 g\u0142o\u015bniki: Czarny Ko\u0144, d\u017cokej w czerwonym!\n\u2013 To d\u017cokej m\u00f3j, a Czarny Ko\u0144 \u2013 to w\u0142a\u015bnie ja!\nNie na mnie skierowane publiczno\u015bci oczy,\nNa mnie nie stawia\u0142 nikt, pisano o mnie \u017ale,\nAle ja wiem, \u017ce mog\u0119 gna\u0107, co ko\u0144 wyskoczy\nI \u017ce zwyci\u0119stwo jest pisane w\u0142a\u015bnie mnie!\nStart! Tunel toru za barier\u0105 si\u0119 otwiera,\nDo przodu rw\u0119, wiatr z oczu mi wyciska \u0142zy,\nD\u017cokej w strzemionach staje, ch\u0142oszcze jak cholera!\nNa czarnej sier\u015bci rosn\u0105 pierwsze pr\u0119gi krwi!\nSam wiem, jak biec! Kopyta szarpi\u0105 ru\u0144 na bruzdy,\nPrzeszkody tn\u0119 \u2013 jedna po drugiej \u2013 od niechcenia!\nAch, jak bym bieg\u0142! \u2013 Tylko bez siod\u0142a i bez uzdy,\nCo chc\u0105 powstrzyma\u0107 mnie od mego przeznaczenia!\nCo mnie obchodz\u0105 publiczno\u015bci dzikie wrzaski?!\nCo mnie obchodzi d\u017cokej m\u00f3j \u2013 czerwony karze\u0142?!\nJa tu dla siebie biegn\u0119, nie z niczyjej \u0142aski,\nI \u2013 co potrafi\u0119 \u2013 zaraz wszystkim wam poka\u017c\u0119!\nZnikaj\u0105 z obu stron chor\u0105gwie, twarze, god\u0142a,\nJa czuj\u0119 tor i tylko tor i kopyt takt,\nWi\u0119c jeden ruch! \u2013 i wylatuje d\u017cokej z siod\u0142a\nI z pyska znika mi w\u0119dzid\u0142a s\u0142ony smak!\nP\u0119dz\u0119 co si\u0142, c\u00f3\u017c dla mnie dyskwalifikacja \u2013\nPrzegrywa stajnia, d\u017cokej, widz \u2013 ale nie ja!\nNikt nie zagrozi mi \u2013 to dla mnie ta owacja,\nLecz meta nie jest ko\u0144cem biegu \u2013 ani dnia!\nWi\u0119c dalej gnam, nie wiedz\u0105c \u2013 czy to ja, czy nie ja,\nO kt\u00f3rym wrzeszcz\u0105, \u017ce oszala\u0142! \u2013 ich to rzecz!\nSta\u0107 mnie na wszystko! \u2013 byle tylko bez d\u017cokeja!\nI raz na zawsze \u2013 z siod\u0142em, uzd\u0105, pejczem \u2013 precz!\n", "special_attrs": {}, "id": "227", "special": false}