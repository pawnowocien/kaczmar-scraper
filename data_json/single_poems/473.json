{"name": "Po\u017cytek z odmie\u0144c\u00f3w", "link": "https://www.kaczmarski.art.pl/tworczosc/wiersze/pozytek-z-odmiencow/", "year": "7.5.1993", "text": "(wg Cervantesa)\nNa go\u015bci\u0144cach kurz i wrzaski, stopy grz\u0119zn\u0105 w gnoju,\nMiel\u0105 przestrze\u0144 szprych wiatraki \u2013 imitacje s\u0142o\u0144c.\nBat na zadach kre\u015bli mapy ofiar w muszym roju,\nChciwy\u015b zysku \u2013 na konkwist\u0119! Go\u0144 horyzont, go\u0144!\nMija si\u0119, co w miejscu stoi, co ucieka \u2013 cenne,\nCzas z zapasem paszy znika, \u015bwit pop\u0119dza zmierzch.\nDzieci rodz\u0105 si\u0119 po drodze, \u017cycie \u2013 tylko lennem,\nNie u\u017cyjesz \u2013 zja\u0142owieje, grzesz zach\u0142annie, grzesz!\nA tych dw\u00f3ch:\nWykrzyknik i Brzuch\nZ powag\u0105 przemierza bezdro\u017ca.\nTrwoni\u0105 dni\nNa tryumf, co si\u0119 \u015bni\nPan \u2013 niewolnik i s\u0142uga \u2013 wielmo\u017ca.\nNawet \u015bmia\u0107 si\u0119 z dziwnej pary nar\u00f3d nie ma ch\u0119ci,\nNie zna j\u0119zyk targowiska poetyckich fraz;\nNie wie lichwiarz co to dystych, mnich za pie\u015b\u0144 prze\u015bwi\u0119ci,\nProz\u0105 j\u0119cz\u0105 ich klienci \u2013 \u0142ask na kredyt, \u0142ask!\nKomu w g\u0142owie b\u0142\u0119dny rycerz i naiwny wasal,\nNawet dzieci ba\u015b\u0144 ob\u015bmiej\u0105; przetrwa\u0107 \u2013 pierwsza rzecz!\nJe\u015bli z\u0142apie kto zaraz\u0119 niedzisiejszych zasad \u2013\nKrwi utocz\u0105 mu lekarze: lecz si\u0119 z marze\u0144, lecz!\nA tych dw\u00f3ch:\nWykrzyknik i Brzuch\nFigury z jarmarcznej komedii\nSyci g\u0142\u00f3d\n\u0141akociami swych z\u0142ud\nPrzekonuj\u0105c, \u017ce si\u0119 najedli.\nJe\u015bli za\u015b\nOka\u017ce si\u0119 ba\u015b\u0144\nCiut prawdziwa i rzeczywista\nWtedy w \u015blad\nRuniemy, jak grad \u2013\nBy dla siebie j\u0105 wykorzysta\u0107!\n", "special_attrs": {}, "id": "473", "special": false}