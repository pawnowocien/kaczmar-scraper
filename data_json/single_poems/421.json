{"name": "Piosenka dla Miko\u0142aja", "link": "https://www.kaczmarski.art.pl/tworczosc/wiersze/piosenka-dla-mikolaja/", "year": "13.5.1983", "text": "Trzecia trzydzie\u015bci w nocy, jad\u0119 do Brooklynu,\nM\u00f3wi\u0105, \u017ce w metrze wystrzega\u0107 si\u0119 trzeba Murzyn\u00f3w,\nLecz naprzeciw mnie siedzi taki jeden w czarnej czapce,\nRozwi\u0105zuje krzy\u017c\u00f3wk\u0119 niewidomej babce,\nJad\u0119 ju\u017c pi\u0105t\u0105 noc, zg\u0119\u015bci\u0142 mi si\u0119 zarost\nI w jej oczach wygl\u0105dam zapewne za staro,\nLecz twarz sw\u0105 widz\u0119 w szybie, jeszcze pi\u0119kn\u0105\nI t\u0119tni\u0105 korytarze, a mo\u017ce to t\u0119tno \u2013\nW \u015bwietle most wygi\u0119ty, bo ziemia jest kul\u0105,\nAle za mn\u0105 bezpowrotnie zawija si\u0119 w rulon,\n(Obwi\u0105\u017c\u0119 go wst\u0105\u017ck\u0105 i wy\u015bl\u0119 Joannie,\nLub innemu imieniu, Joanna brzmi \u0142adniej)\nA drugi brzeg odp\u0142ywa, lecz most si\u0119 wyd\u0142u\u017ca\nI niebo si\u0119 zagina, w zagi\u0119ciu zachmurza\nA w chmurach ziarna iskier powi\u0105zane w snopy,\nKa\u017cdy snop jest wi\u0119kszy od ca\u0142ej Europy,\nMam l\u0119k wysoko\u015bci, w gardle stygnie \u015blina,\nA to wszystko, to tylko krzy\u017c\u00f3wka Murzyna!\nI rozumiem ju\u017c,\n\u017be odpowied\u017a jest tu\u017c, tu\u017c,\nC\u00f3\u017c?!\nTak wiernie milcza\u0142em w waszym pr\u00f3\u017cnym gwarze,\nI wrzask podnosi\u0142em widz\u0105c jak milczycie.\n\u017by\u0107 przecie\u017c musia\u0142em w ko\u0142chozach cmentarzy,\nWi\u0119c chc\u0119 umrze\u0107 teraz w\u015br\u00f3d wczepionych w \u017cycie.\nPi\u0142em zawsze na um\u00f3r po\u015br\u00f3d abstynent\u00f3w,\nNie tkn\u0105\u0142em kieliszka w\u015br\u00f3d pijanych w barze,\nBimba\u0142em przez tydzie\u0144, pracowa\u0142em w \u015bwi\u0119to,\nPieszo niesko\u0144czone zwiedza\u0142em gara\u017ce\nMuzyki \u015bpi\u0105cych orkiestr wys\u0142uchuj\u0105c w duszy,\nW z\u0142ocistych filharmoniach zatyka\u0142em uszy,\nRozsiewa\u0142em wiersze pi\u00f3rem z czarnym tuszem\nPo ja\u0142owych, czarnych hektarach arkuszy,\nI kocha\u0142em bezmiernie moje ka\u017cde cierpienie,\nZn\u0119ca\u0142em si\u0119 nad mi\u0142o\u015bci\u0105, wymy\u015blny w torturach\nI do cna wyczerpany, wiesza\u0142em sumienie\nNa jednym \u0142yku konopnego sznura.\nI rozumiem ju\u017c,\n\u017be odpowied\u017a jest tu\u017c, tu\u017c,\nC\u00f3\u017c?!\nTo ju\u017c tydzie\u0144 w tym metrze, wy\u0142\u0105czyli pr\u0105d,\nNie stajemy na stacjach, zat\u0142oczonych przez mrok,\nMurzyn si\u0119 podnosi i widz\u0119 go st\u0105d,\nPrzecie\u017c podczerwieni\u0105 nabiega mi wzrok,\nA on r\u0119ce wyci\u0105ga, od wewn\u0105trz czerwone,\nKrzy\u017c\u00f3wk\u0119 ju\u017c rozwi\u0105za\u0142 i na strz\u0119py podar\u0142,\nA za nim wstaje z miejsca babka niewidoma\nI ju\u017c wiem \u017ce to Ona. Nagle my\u015bl, \u017ce szkoda,\nBo mo\u017ce jeszcze by warto, na przyk\u0142ad w Pary\u017cu\nKupi\u0107 Kurtk\u0119 i Kurw\u0119 Krn\u0105brn\u0105 Kocha\u0107 Kr\u00f3tko,\nA tu czasu nie ma i Murzyn si\u0119 zbli\u017ca\nZ twarz\u0105, jak zad ko\u0144ski, b\u0142yszcz\u0105c\u0105 od smutku.\nI rozumiem ju\u017c,\n\u017be odpowied\u017a jest tu\u017c, tu\u017c,\nC\u00f3\u017c?!\nZawsze by\u0142em troch\u0119 jak kaczka dziwaczka,\nWi\u0119c teraz, kiedy w ogie\u0144 mnie wywo\u017c\u0105 na taczkach,\nProchy moje si\u0119 myl\u0105 z prochami innego\nI do grobu wk\u0142adacie nie mnie, ale jego.\nA mnie kwiaty znosi nieznana rodzina\nGorzko p\u0142acz\u0105c nad cieniem nie swojego syna.\nI w ten spos\u00f3b nareszcie zatar\u0142em do cna\nMoje nienawistne i nieszcz\u0119sne \u2013 ja.\n", "special_attrs": {}, "id": "421", "special": false}