{"name": "Egzamin", "link": "https://www.kaczmarski.art.pl/tworczosc/wiersze/egzamin/", "year": "1981", "text": "Czterdzie\u015bci lat z nas robicie\nZdrajc\u00f3w na srebro pazernych\nA teraz \u2013 jawnie i skrycie\nM\u00f3wicie nam \u2013 b\u0105d\u017acie wierni!\nCzterdzie\u015bci lat wszelkie prawa\nD\u0142o\u0144 prawodawcy d\u0142awi\nA gdy zdr\u0119twia\u0142a w brawach\nM\u00f3wicie nam \u2013 b\u0105d\u017acie prawi!\nCzterdzie\u015bci lat nasze si\u0142y\nTrawi wasz s\u0105d nieomylny\nA teraz \u2013 gigantom by\u0142ym\nM\u00f3wicie nam \u2013 b\u0105d\u017acie silni!\nCzterdzie\u015bci lat nas uczono\nKiep ten co w prawd\u0119 wierzy\nA teraz g\u0142osem Katona\nM\u00f3wicie nam \u2013 b\u0105d\u017acie szczerzy!\nCzterdziestu lat rytm wydzwania\nZegar poryw\u00f3w i ka\u017ani\nWy nam bez chwili wahania\nM\u00f3wicie \u2013 b\u0105d\u017acie rozwa\u017cni!\nNiejeden z nas ziemi\u0119 gryzie\nInni cho\u0107 m\u0142odzi \u2013 ju\u017c siwi\nA wy szykuj\u0105c nam krzy\u017ce\nM\u00f3wicie \u2013 b\u0105d\u017acie cierpliwi!\nA my \u2013 uczniowie leniwi\nBy was wys\u0142ucha\u0107 \u2013 niepilni\nJednak jeste\u015bmy cierpliwi\nWierni rozwa\u017cni i silni\nI cho\u0107 nikt z was w to nie wierzy\nJeste\u015bmy prawi i szczerzy\nLecz z cn\u00f3t tych ju\u017c nie przed wami\nB\u0119dziemy zdawa\u0107 egzamin!\n", "special_attrs": {}, "id": "143", "special": false}