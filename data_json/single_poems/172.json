{"name": "Hymn", "link": "https://www.kaczmarski.art.pl/tworczosc/wiersze/hymn/", "year": "1980", "text": "Kto w twierdzy wyr\u00f3s\u0142 po co mu ogrody\nKto krew ma w oczach nie zniesie b\u0142\u0119kitu\nSyto\u015b\u0107 zabije nawyk\u0142ych do g\u0142odu\nMy\u015bl upodlona nie d\u017awignie zaszczyt\u00f3w\nKto si\u0119 ukrywa\u0142 szczuty i tropiony\nNigdy nie b\u0119dzie umia\u0142 stan\u0105\u0107 prosto\nZawsze pod murem zawsze pochylony\nChyba \u017ce nagle uwierzy w sw\u0105 bosko\u015b\u0107\nKto w \u017cyciu opar\u0142 si\u0119 wszelkim pokusom\nTu po tygodniu jest ostoj\u0105 grzechu\nDawniej jedyn\u0105 uci\u015bnion\u0105 dusz\u0105\nA teraz jednym z tysi\u0119cy u\u015bmiech\u00f3w\nZ ran zadawanych kto krzycza\u0142 w agonii\nNa m\u0119ki daj\u0105c cia\u0142o by my\u015bl pie\u015bci\u0107\nNie widzi sensu w nauce harmonii\nAni nie umie \u015bpiewa\u0107 o tym pie\u015bni\nKto \u015bwiat opu\u015bci\u0142 w zastanej postaci\nTen nie za\u015bpiewa hymnu dzi\u0119kczynienia\nCho\u0107by i przez to mia\u0142 zbawienie straci\u0107\nNie ma o nie ma zado\u015b\u0107uczynienia\nNie dla wiwat\u00f3w cz\u0142owiekowi d\u0142onie\nNie dla nagrody przykazania bo\u017ce\nBo ka\u017cdy oddech w walce ma sw\u00f3j koniec\nWalka o dusz\u0119 ko\u0144ca mie\u0107 nie mo\u017ce\n", "special_attrs": {}, "id": "172", "special": false}