{"name": "Czo\u0142g", "link": "https://www.kaczmarski.art.pl/tworczosc/wiersze/czolg/", "year": "24.8.1987", "text": "(wg W. Wysockiego)\nG\u0105sienicami zagrzebany w piach nad Wis\u0142\u0105\nPatrz\u0119 przez rzek\u0119 pustym peryskopem\nNa miasto w walce, kt\u00f3re tak jest blisko,\n\u017be Wis\u0142y nurt \u2013 frontowym staje si\u0119 okopem.\nRozgrzany pancerz pod wrze\u015bniowym \u017carem\nRwie do ataku si\u0119 i pali pod dotykiem,\nAle wystyg\u0142y silnik \u015bpi pod skrzep\u0142ym smarem\nI od miesi\u0105ca nie siad\u0142 nikt \u2013 za celownikiem.\nKrta\u0144 lufy pusta \u0142aknie zn\u00f3w pocisk\u00f3w smaku,\nA \u0142yka tylko t\u0142usty dym \u2013 z drugiego brzegu!\nW s\u0142uchawkach zdj\u0119tych he\u0142mofon\u00f3w \u2013 krzyk Polak\u00f3w\nI nie wiem czemu rzeki tej nie wzi\u0105\u0142em \u2013 z biegu!\nDajcie mi wgry\u017a\u0107 si\u0119 g\u0105sienic\u0105 w fale \u015bliskie\nI ogniem swoim dajcie wesprze\u0107 barykady!\nBy miasto w walce, kt\u00f3re tak jest bliskie,\nBezruchu mego nie nazwa\u0142o mianem \u2013 zdrady!\nLecz milczy sztab i milcz\u0105 p\u0119dy tataraku,\nKt\u00f3rymi mnie przed tymi, co czekaj\u0105 \u2013 skryto.\nBo russkij tank \u2013 nie b\u0119dzie walczy\u0142 za Polak\u00f3w!\nBo russkij tank \u2013 zaczeka\u0107 ma, by ich wybito!\nGdy si\u0119 wypali ju\u017c powstanie ciemnym b\u0142yskiem\nW\u0142\u0105cz\u0105 mi silnik i o\u017cywi\u0105 krew maszyny,\nBym m\u00f3g\u0142 obejrze\u0107 miasto \u2013 co tak bliskie \u2013\nBez walki zdobywaj\u0105c gruzy i ruiny!\n", "special_attrs": {}, "id": "110", "special": false}