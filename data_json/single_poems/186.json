{"name": "Jestem lekarzem, filozofem\u2026", "link": "https://www.kaczmarski.art.pl/tworczosc/wiersze/jestem-lekarzem-filozofem/", "year": "1994", "text": "Nie stracisz, goszcz\u0105c mnie,\nNieufny ober\u017cysto.\nNie wyjdziesz na tym \u017ale!\nZysk wyjdzie ci na czysto!\nJestem lekarzem, filozofem,\nArtyst\u0105 i autorem sztuk;\nStrapionym oferuj\u0119 strof\u0119,\nCo smutek duszy zbija z n\u00f3g.\nLekarstwa mam na strupy, wrzody,\nWzd\u0119cia, zaparcia i z\u0142\u0105 krew \u2013\nOd smaku mej w\u0119\u017cowej wody\nW weso\u0142o\u015b\u0107 si\u0119 zamienia gniew.\nA dla atrakcji przy kuracji\nSerwuj\u0119 teatr \u2013 magi\u0119 s\u0142\u00f3w.\nNagrod\u0105 dla mnie \u2013 sza\u0142 owacji\nI morze zapatrzonych g\u0142\u00f3w.\nNie stracisz, goszcz\u0105c mnie,\nNieufny ober\u017cysto.\nNie wyjdziesz na tym \u017ale!\nZysk wyjdzie ci na czysto!\nDoch\u00f3d niepewny i koszt\u00f3w bez liku\n(Ile artysta, tyle nikt z nas nie zje!).\nTrzeba op\u0142aca\u0107 te\u017c urz\u0119dnik\u00f3w,\nKt\u00f3rzy kuglarstwo maj\u0105 za herezj\u0119.\nJed\u017a w swoj\u0105 drog\u0119. Ja chc\u0119 fach mie\u0107 czysty \u2013\nPewniejsze zyski z kurwy ni\u017c z artysty!\nJak ty \u2013 zapewne lud\u017ami gardz\u0119,\nBom ich z najgorszych widzia\u0142 stron.\nJak ty \u2013 z pogardy bior\u0119 mar\u017c\u0119\nZa ka\u017cdy \u0142yk, za ka\u017cdy ton.\nA dla atrakcji przy kuracji\nSerwuj\u0119 teatr \u2013 magi\u0119 s\u0142\u00f3w.\nNagrod\u0105 dla mnie \u2013 sza\u0142 owacji\nI morze zapatrzonych g\u0142\u00f3w.\n***\nAle najgorsze to choroby\nUkryte w trwodze i we \u0142zach \u2013\nLudzi najtrudniej z nich wydoby\u0107,\nNajtrudniej w \u015bmiech zamieni\u0107 strach.\n", "special_attrs": {}, "id": "186", "special": false}