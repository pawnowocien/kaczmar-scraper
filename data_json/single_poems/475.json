{"name": "Prapradziadek", "link": "https://www.kaczmarski.art.pl/tworczosc/wiersze/prapradziadek/", "year": "23.8.1998", "text": "W dogasaj\u0105cym palenisku\nIskra skwierczy,\nWzrok prapradziadka l\u015bni od b\u0142ysk\u00f3w\nKrwio\u017cerczych.\nPewnie pod\u0105\u017ca w\u015br\u00f3d u\u015bpionych\nZa ofiar\u0105,\nA z nim, w ciemno\u015bciach przyczajony\nM\u00f3j prar\u00f3d.\nNa znak unosi w ciemne niebo\nZ\u0142omek kija\nI wali z ca\u0142ych si\u0142 gdzie trzeba \u2013\nZabija.\nW podbitym noc\u0105 koczowisku\nOgnie p\u0142on\u0105,\nWzrok prapradziadka l\u015bni od b\u0142ysk\u00f3w\n\u0141akomych.\nKroi p\u0119kni\u0119tym wzd\u0142u\u017c krzemieniem\nTors cz\u0142owieka,\nWybrany och\u0142ap nad p\u0142omieniem\nOpieka.\nCzeka a\u017c palce mu oparzy\nKrew prawdziwa,\nZbli\u017ca dymi\u0105cy k\u0119s ku twarzy \u2013\nSpo\u017cywa.\nW dogasaj\u0105cym palenisku\nWci\u0105\u017c co\u015b syczy.\nWzrok prapradziadka l\u015bni od b\u0142ysk\u00f3w\nMagicznych.\nWzdyma policzki, dmucha w popi\u00f3\u0142\nJak natchniony,\nObiema d\u0142o\u0144mi w ko\u015bciach kopie\nZw\u0119glonych.\nSpa\u0107 mu nie daje zn\u00f3w, jak nieraz,\nRozkosz grozy.\nPalcem po skale t\u0142uszcz rozciera \u2013\nTworzy.\nW zwierz\u0119cych futer legowisku\nCo\u015b si\u0119 rusza,\nNa prapradziadka \u0142ydk\u0105 b\u0142yska\nPokusa.\nPradreszcz mu ca\u0142y \u015bwiata zburzy\nWizerunek,\nDopadnie, we\u017amie \u2013 i przed\u0142u\u017cy\nGatunek.\n\u0179renic mu nag\u0142y ruch \u0142uczywa\nBlask rozszerzy,\nNa nico\u015b\u0107, w kt\u00f3rej co\u015b o\u017cywa \u2013\nWierzy.\n", "special_attrs": {}, "id": "475", "special": false}