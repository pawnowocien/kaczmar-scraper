{"name": "Tren spadkobierc\u00f3w", "link": "https://www.kaczmarski.art.pl/tworczosc/wiersze/tren-spadkobiercow/", "year": "21.8.1998", "text": "Teraz, kiedy le\u017cysz w cz\u00f3\u0142nie pod ca\u0142unem\nZ obolem ojczyzny pod g\u0142azem j\u0119zyka,\nWszelka rozmowa jest ju\u017c niemo\u017cliwa\nBo wielka wrzawa po tej stronie rzeki\nGasn\u0105 subtelne odcienie milczenia\nGrzmot fajerwerk\u00f3w t\u0142umi \u015bwiat\u0142a strun\u0119\nOdp\u0142ywasz w p\u0142aski wizerunek rycin,\nKt\u00f3ry umia\u0142e\u015b by\u0107 Panem Cogito,\nMiastem, pami\u0119ci\u0105 i \u015bladem na \u015bniegu\nWi\u0119c jaki\u017c z Ciebie partner dla nas \u2013 \u017cywych\nNiezako\u0144czonych, wi\u0119c jeszcze wszechmocnych\nNienasyconych pio\u0142unem zdobyczy?\nB\u0119dziemy zatem rozszarpywa\u0107 sched\u0119\nS\u0142\u00f3w przemy\u015blanych, my\u015bli przebola\u0142ych\nKa\u017cdy dla siebie, ka\u017cdy pod\u0142ug siebie\nTak si\u0119 zbroimy Twoim arsena\u0142em\nPrzeciwko sobie i przeciwko Tobie\nBo tylu nas przecie\u017c jest \u2013 a spadek jeden\nZsiwia\u0142e drzewo z kor\u0105 krwi Marsjasza\nP\u00f3jdzie na opa\u0142 traktat\u00f3w o sztuce\nWyja\u0142owionych z pami\u0119ci i b\u00f3lu\nWierno\u015b\u0107 skrzywdzonym, kt\u00f3ra nie przebacza\nAle potrafi wsp\u00f3\u0142czu\u0107 i rozumie\u0107\nPrzyjmie s\u0142u\u017cb\u0119 w sztabach prokonsul\u00f3w\nCo ulepione \u2013 b\u0119dzie potrzaskane\nCo ukochane \u2013 sp\u0142ynie w zapomnienie\nCo da si\u0119 po\u017cre\u0107 \u2013 zostanie po\u017carte\nTylko \u017curawia krzyk trwogi nad ranem\nObudzi czyje\u015b bezsilne cierpienie\nJedyne Z\u0142ote Runo czego\u015b warte\n", "special_attrs": {}, "id": "601", "special": false}