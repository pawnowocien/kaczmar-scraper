{"name": "O fryzjerze na parterze", "link": "https://www.kaczmarski.art.pl/tworczosc/wiersze/o-fryzjerze-na-parterze/", "year": "1977", "text": "Na parterze domu, w kt\u00f3rym przysz\u0142o mieszka\u0107 nam,\nKrwisty neon w wystawowej szybie l\u015bni.\nU Leona zak\u0142ad si\u0119 fryzjerski mie\u015bci tam,\nDo dusznego wn\u0119trza wiod\u0105 wypaczone drzwi.\nKto chce z domu wyj\u015b\u0107 ten musi min\u0105\u0107 zak\u0142ad ten,\nZanim wch\u0142onie go ulicy wielkomiejski gwar,\nWi\u0119c wychodz\u0105c z domu do Leona wchodzi si\u0119.\nCzemu \u2013 nie wiadomo \u2013 nawyk, mus czy czar.\nTo cz\u0142owiek stary, ale uczni\u00f3w m\u0142odych ma,\nO ich fryzjersk\u0105 edukacj\u0119 dba,\nAle z ulicy nic podpatrze\u0107 nie da si\u0119,\nTylko w witrynie s\u0142owa te:\nM\u0119skie fryzury\nDamskie fryzury\nStrzy\u017cenie poborowych do go\u0142ej sk\u00f3ry\nZ u\u017cyciem najnowszej aparatury\nOferuje Leon wam.\nDo Leona od ma\u0142ego prowadzano nas,\nOn w fotelu sadza\u0142 i dobywa\u0142 z siebie \u015bmiech.\nW wypaczonym lustrze w\u0142asna przera\u017ca\u0142a twarz,\nDotyk jego starych r\u0105k zapiera\u0142 dech.\nZagadywa\u0142 mi\u0142o, lecz za uszy trzyma\u0142 tak,\n\u017be nie spos\u00f3b by\u0142o ruszy\u0107 g\u0142ow\u0105, kiedy strzyg\u0142.\nI do dzi\u015b tak suszy, zmywa g\u0142ow\u0119, zmi\u0119kcza kark,\nM\u00f3wi\u0105c, \u017ce na niego jeszcze si\u0119 nie skar\u017cy\u0142 nikt.\nJego prawdziwi wielbiciele starzy s\u0105 bardzo ju\u017c,\nPrzewa\u017cnie \u0142ysi posiadacze przerzedzonych br\u00f3d,\nOn po staremu wykonuje ciep\u0142y masa\u017c g\u0142\u00f3w,\nDla starc\u00f3w i dla dzieci s\u0142odki jest jak mi\u00f3d.\nCzasami w\u0142osy zatkaj\u0105 stary zlew,\nCzasem poleje si\u0119 przypadkowa krew,\nAle z ulicy nic podpatrze\u0107 nie da si\u0119,\nTylko w witrynie s\u0142owa te:\nM\u0119skie fryzury\nDamskie fryzury\nStrzy\u017cenie poborowych do go\u0142ej sk\u00f3ry\nZ u\u017cyciem najnowszej aparatury\nOferuje Leon wam\nU Leona na stoliku le\u017cy gazet plik,\nZawsze czekasz, wi\u0119c czekaj\u0105c mo\u017cesz czyta\u0107 je,\nAle Leon powycina\u0142 wszystkie zdj\u0119cia z nich,\nA najnowsza z gazet przedwczorajsza jest.\nNadu\u017cywa Leon perfum, brylantyny i\nPrzy niemodnych dzi\u015b fryzurach wci\u0105\u017c z uporem trwa,\nZ \u017cywych w\u0142os\u00f3w kt\u00f3rych dostarczamy co dzie\u0144 my\nDla znajomych wielki wyb\u00f3r peruk ma.\nI o Leonie plotkuje du\u017co si\u0119,\n\u017be wkr\u00f3tce umrze i \u017ce strzy\u017ce \u017ale,\nUlica jednak z nim si\u0119 liczy, tworzy mit\u2026\nKt\u00f3\u017c w ko\u0144cu nie mia\u0142 na swym gardle jego brzytw!\n", "special_attrs": {}, "id": "359", "special": false}