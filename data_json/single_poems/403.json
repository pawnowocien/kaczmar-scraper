{"name": "Panna", "link": "https://www.kaczmarski.art.pl/tworczosc/wiersze/panna/", "year": "1985", "text": "Po stokro\u0107 b\u0119dziesz bezczeszczona,\nSpadnie na Ciebie obelg grad.\nW\u0142asna oczerni Ci\u0119 obrona,\nNigdy nie przebrniesz Morza Zdrad.\nPojawi\u0105 si\u0119 krzywoprzysi\u0119zcy\n\u0179li, \u017ce podlejsi s\u0105 ni\u017c Ty.\nZa\u0142o\u017c\u0105 Ci na d\u0142onie wi\u0119zy,\nRamiona sch\u0142oszcz\u0105 Ci do krwi.\nWystawi\u0105 Ci\u0119 na po\u015bmiewisko,\nSami si\u0119 z Ciebie b\u0119d\u0105 \u015bmia\u0107.\nDow\u00f3d bezsi\u0142y \u2013 jest to wszystko,\nZn\u0119ca si\u0119 \u2013 kto si\u0119 boi ba\u0107.\nLecz nie my\u015bl, \u017ce Ci\u0119 to wywy\u017csza,\nNiejeden znacznie wi\u0119cej zni\u00f3s\u0142.\nSi\u0142a m\u0119cze\u0144stwa bywa pyszna,\n\u017b\u0105da Weronik, cud\u00f3w chust.\nGotowa b\u0105d\u017a na gr\u00f3b zbiorowy,\nU\u0142omn\u0105 pami\u0119\u0107, blady \u015blad.\nW lawinie nieszcz\u0119\u015b\u0107 ginie s\u0142owo;\nJeszcze najmniejsza to ze strat.\nStaraj si\u0119 wierna by\u0107 ruinom\nI nadpalonych kartek strze\u017c.\nJe\u017celi one gdzie\u015b zagin\u0105,\nZaginie wszystko, o czym wiesz.\nP\u00f3jdziesz w szeregu r\u00f3wnych sobie\nNie maj\u0105c wp\u0142ywu na sw\u00f3j los.\nNic nie jest Twoje. P\u0142onie ogie\u0144,\nW kt\u00f3rym ulotnisz si\u0119 jak w\u0142os.\nImieniem Twoim g\u0119b\u0119 wytrze\nZ\u0142oczy\u0144ca, \u0142ajdak, \u017co\u0142dak, kat.\nRzekn\u0105, \u017ce\u015b praprzyczyn\u0105 zniszcze\u0144,\nJakich przez wieki zazna\u0142 \u015bwiat.\nBezbronny Byk przy Twoim boku\nPomo\u017ce k\u0142amstwa z dum\u0105 znie\u015b\u0107.\nBli\u017ani\u0119ta maj\u0105 Ci\u0119 na oku\nI Strzelec czyha na Tw\u0105 cze\u015b\u0107.\nPozosta\u0144 ufna, lecz ostro\u017cna,\nPrzebieg\u0142ym nie u\u0142atwiaj gry.\nNie b\u0119dzie mniej \u017car\u0142oczny po\u017car,\nJe\u015bli w nim pierwsza sp\u0142oniesz Ty.\nDrobiazgi niepotrzebne ratuj,\nKiedy\u015b je dziecku swemu dasz.\nPrzydadz\u0105 si\u0119 przysz\u0142emu \u015bwiatu,\nGdy go stratuje Wielki Marsz.\nJe\u015bli istnieje co\u015b takiego,\nCo z\u0142e otuch\u0105 syci sny \u2013\nTo wbrew, pomimo i dlatego\nNadziej\u0105 tak\u0105 jeste\u015b Ty.\n", "special_attrs": {}, "id": "403", "special": false}