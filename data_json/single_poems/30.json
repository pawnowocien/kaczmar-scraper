{"name": "Ballada antykryzysowa", "link": "https://www.kaczmarski.art.pl/tworczosc/wiersze/ballada-antykryzysowa/", "year": "1990", "text": "Mnie \u017caden kryzys nie dotyczy\nSprzedaj\u0119 piwo na ulicy\nMam klientel\u0119 ca\u0142e miasto\nSprzedaj\u0119 piwo przed trzynast\u0105\nI nikt nie mo\u017ce zrobi\u0107 nic mi\nW dwa dni wyborczej prohibicji\nStrzeli\u0142em tygodniow\u0105 kas\u0119\nBo ludzie s\u0105 na browar \u0142ase\nKa\u017cdemu wolno wypi\u0107 piwko\nW jasne wiosenne przedpo\u0142udnie\nGdy trzepie cz\u0142eka pod przykrywk\u0105\nI j\u0119zyk klei si\u0119 paskudnie\nNa tym polega wolny rynek\nR\u00f3g Marsza\u0142kowskiej i wyszynek\nKto chce kupuje bo go suszy\nKonsumpcja w miejscu kto mnie ruszy\nJa nie uczony lecz w\u015br\u00f3d go\u015bci\nMiewa\u0142em ju\u017c znakomito\u015bci\nZw\u0142aszcza sportowcy i aktorzy\nWidzia\u0142em ich w telewizorze\nM\u00f3wi\u0105 to piwko to na sprzeda\u017c\nJak spragnionemu ulgi nie dasz\nPi\u0119\u0107 kafli kapsel ciep\u0142y murek\nRozmowa browar i og\u00f3rek\nCzasem si\u0119 gorszy jakie\u015b wapno\nGdy ch\u0142opcy ostrym s\u0142owem chlapn\u0105\nCz\u0119\u015bciej powstaniec spyta chytry\nNie masz pan aby gdzie p\u00f3\u0142litry\nW tym wieku m\u00f3wi\u0119 o tej porze\nDopiero ranne wstaj\u0105 zorze\nLecz nie b\u00f3j nic znajdziemy leki\nCzekaj pan w bramie od apteki\nGeszeft od rana idzie spory\nNie skapnie milion \u2013 jestem chory\nSkapnie \u2013 na nocn\u0105 starczy akcj\u0119\nWi\u0119c ceni\u0119 nasz\u0105 demokracj\u0119\n", "special_attrs": {}, "id": "30", "special": false}