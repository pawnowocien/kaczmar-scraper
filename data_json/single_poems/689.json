{"name": "Zmartwychwstanie Mandelsztama", "link": "https://www.kaczmarski.art.pl/tworczosc/wiersze/zmartwychwstanie-mandelsztama/", "year": "20.8.1987", "text": "Po Archipelagu kr\u0105\u017cy dziwna fama,\n\u017be maj\u0105 wydawa\u0107 O\u015bk\u0119 Mandelsztama.\nDziwi si\u0119 bezmiernie urz\u0119dnik nalany:\nJak\u017ce go wydawa\u0107? On dawno wydany!\nT\u0142umaczy sekretarz nowy ci\u0119\u017car s\u0142owa:\nDzi\u015b \u201ewydawa\u0107\u201d znaczy tyle, co \u201edrukowa\u0107\u201d.\nPowsta\u0142 ma\u0142y zam\u0119t w pami\u0119ci stra\u017cnik\u00f3w:\nKt\u00f3rego Mandelsztama? Mamy ich bez liku!\nJeden szyje worki, drugi miesza beton,\nTrzeci drzewo r\u0105bie \u2013 ka\u017cdy jest poet\u0105.\nW oczach urz\u0119dnik\u00f3w ro\u015bnie p\u0142omie\u0144 grozy,\nBo w szwach od poet\u00f3w p\u0119kaj\u0105 obozy.\nPrzegl\u0105daj\u0105 druki, wyroki \u2013 nic nie ma,\nKa\u017cda kartoteka zmienia si\u0119 w poemat.\nA w tym poemacie \u2013 ludzi jak drzew w tajdze,\nCho\u0107by\u015b sczez\u0142, to tego jednego \u2013 nie znajdziesz!\nStary zek wspomina, \u017ce on dawno umar\u0142,\nLecz po latach zekom miesza si\u0119 w rozumach.\nBo jak to by\u0107 mo\u017ce, \u017ce ziemia go kryje,\nGdy w gazetach pisz\u0105, \u017ce Mandelsztam \u017cyje?!\nSk\u0105d\u017ce maj\u0105 wiedzie\u0107 w syberyjskich borach,\n\u017be to \u201e\u017cycie\u201d to tylko taka \u2013 metafora.\nPatrzy z g\u00f3ry Osip na te wyspy krwawe\nI gorzko smakuje sw\u0105 sp\u00f3\u017anion\u0105 s\u0142aw\u0119.\nBo jak to by\u0107 mo\u017ce, \u017ce ziemia go kryje,\nGdy w gazetach pisz\u0105, \u017ce Mandelsztam \u017cyje?!\nSk\u0105d\u017ce maj\u0105 wiedzie\u0107 w syberyjskich borach,\n\u017be to \u201e\u017cycie\u201d to tylko taka \u2013 metafora.\n", "special_attrs": {}, "id": "689", "special": false}