{"name": "Pompeja", "link": "https://www.kaczmarski.art.pl/tworczosc/wiersze/pompeja/", "year": "1978", "text": "Odkopywali\u015bmy miasto Pompej\u0119\nJak si\u0119 odkrywa spodziewane l\u0105dy,\nGdy okiem ludzkim nie widziane dzieje\nJutro ujrzane potwierdz\u0105 pogl\u0105dy,\nZ kt\u00f3rych dzi\u015b jeszcze g\u0142upc\u00f3w t\u0142um si\u0119 \u015bmieje.\nW miar\u0119 kopania miejski cie\u0144 narasta\u0142\nJakby\u015bmy wszyscy wracali do domu,\nWje\u017cd\u017caj\u0105c wolno w \u015bwit wielkiego miasta\nCicho, by snu nie przerywa\u0107 nikomu,\nTylko pies szczeka\u0142 i \u0142a\u0144cuchem szasta\u0142.\n\u2013 Czemu pies szczeka, rwie si\u0119 na \u0142a\u0144cuchu? \u2013\nSzybkie d\u0142onie masuj\u0105 mi\u0119\u015bnie dostojnika,\nKt\u00f3ry w \u0142a\u017ani na w\u0142asnym ko\u0142ysz\u0105c si\u0119 brzuchu\nWydaje rozkazy, pyta niewolnika.\n\u2013 Pies szczeka bo si\u0119 boi wielkiego wybuchu!\n\u2013 Bzdura! Na chwil\u0119 przerwij, bol\u0105 ko\u015bci,\nCo z poet\u0105 kt\u00f3rego rozkaza\u0142em \u015bledzi\u0107?\n\u2013 Nic nowego \u2013 melduj\u0105 podw\u0142adni z ciemno\u015bci \u2013\nW swoim mieszkaniu przy kaganku siedzi\nI pisze za wierszem wiersz dla potomno\u015bci.\n\u2013 Czemu pies szczeka, targa si\u0119 po nocy? \u2013\nTej kt\u00f3r\u0105 obj\u0105\u0142 twarz znieruchomia\u0142a.\n\u2013 Bzdura, mo\u017ce chuligan trafi\u0142 kundla z procy \u2013\nMruczy, chce wydoby\u0107 uleg\u0142o\u015b\u0107 z jej cia\u0142a,\nAle ona w oknie utkwi\u0142a ju\u017c oczy.\n\u2013 Ziemia dr\u017cy, czy nie czujesz? Obj\u0105\u0142 j\u0105 od ty\u0142u\nI szepn\u0105\u0142 do ucha \u2013 to dr\u017c\u0105 cz\u0142onki moje!\n\u015awiat nie zginie, dlatego \u017ce bydl\u0119 zawy\u0142o \u2013\nOdwraca jej g\u0142ow\u0119 i d\u0142ugo ca\u0142uje,\nNa dach pada gor\u0105ce pierwsze ziarno py\u0142u.\n\u2013 Czemu pies szczeka, s\u0142ycha\u0107 w ca\u0142ym mie\u015bcie? \u2013\nWi\u0119zie\u0144 szarpie krat\u0119, czuje duszny powiew.\n\u2013 Stra\u017cnicy, otw\u00f3rzcie! Ludzie, gdzie jeste\u015bcie?!\n\u2013 Ja jestem \u2013 \u017cebrak spod muru odpowie;\n\u015alini si\u0119, n\u00f3g nie ma, drzema\u0142 przy areszcie.\n\u2013 Ratuj mnie, wypu\u015b\u0107! \u2013 Ten tylko si\u0119 \u015blini\nI \u015blina w ciemno\u015bciach ju\u017c b\u0142yszczy czerwono.\n\u2013 Mog\u0119 pomodli\u0107 si\u0119 w jakiej\u015b \u015bwi\u0105tyni,\nTyle ich ostatnio tutaj postawiono;\nNic \u017caden z bog\u00f3w dla nas nie uczyni!\n\u2013 Czemu pies szczeka? Patrz jak p\u0142onie niebo,\nZ pieca wyci\u0105gaj bochenki niezdaro;\nZiemia dygoce, ucieka\u0107 st\u0105d trzeba,\nNie chc\u0119 by\u0107 w\u0142asnej g\u0142upoty ofiar\u0105!\nWe\u017a wszystkie pieni\u0105dze i form\u0119 do chleba!\n\u2013 Czemu pies szczeka?! Tak to ju\u017c koniec,\nLecz jeszcze zabior\u0119 te misy z o\u0142tarza.\nNikt nie zobaczy, gdy wszystko zniszczone!\nNie zd\u0105\u017c\u0119, nie zd\u0105\u017c\u0119! Noc w dzie\u0144 si\u0119 rozjarza!\nBiegn\u0119, jak ci\u0119\u017cko! Powietrze spalone\u2026\nPsa, kt\u00f3ry ostrzega\u0142, nikt nie spu\u015bci\u0142 z \u0142a\u0144cucha.\nZastyg\u0142.\nPysk otwarty,\n\u0141apy w pr\u00f3g wtopione.\nPodnios\u0142em oczy i obj\u0105\u0142em wzrokiem\nUlice, stragany, stadiony, sklepienia;\nWtem s\u0142ysz\u0119 szmer \u2013\nPada z nieba popi\u00f3\u0142\u2026\nA to si\u0119 tylko obsun\u0119\u0142a ziemia\nPod czyim\u015b szybkim, nierozwa\u017cnym krokiem.\n", "special_attrs": {}, "id": "451", "special": false}