{"name": "\u017begluga", "link": "https://www.kaczmarski.art.pl/tworczosc/wiersze/zegluga/", "year": "1985", "text": "\u017beglarz grecki \u2013 z r\u0119kami na niech\u0119tnym sterze\nNie ufam ju\u017c za\u0142odze i w bog\u00f3w nie wierz\u0119.\nPrzez poszarpany \u017cagiel i spl\u0105tane liny\nPatrz\u0119 na nieprzychylne nieba koleiny.\nW nich czasem gwiazd kilka przez chmury przeb\u0142yska\nPodobnych do pazura, rogu albo pyska.\nDrog\u0119 mi wskazuj\u0105, albo drog\u0119 myl\u0105 \u2013\nChc\u0105 mej zguby lub z trosk\u0105 nade mn\u0105 si\u0119 chyl\u0105.\nNie dbam o Atlasy \u2013 sam z nich przysz\u0142o\u015b\u0107 wr\u00f3\u017c\u0119,\nSam kre\u015bl\u0119 znaki i wyzywam burze.\nPl\u0105cz\u0119 kl\u0105twy z modlitw\u0105, pie\u015b\u0144 myl\u0119 z rozkazem \u2013\nPatrz\u0105 na mnie zl\u0119knieni mym sza\u0142em \u017ceglarze.\nW ryku fal ton\u0105 proroctwa j\u0119kliwe,\nAni ca\u0142kiem prawdziwie, ani sprawiedliwe.\nLecz to m\u00f3j zodiak gwiezdny, moja walka z fal\u0105,\nMo\u017ce mnie wi\u0119c chocia\u017c te wr\u00f3\u017cby ocal\u0105?\nA je\u017celi uton\u0119, nim pojm\u0119 gwiazd mow\u0119,\nKt\u00f3\u017c przejmie si\u0119 gniewnym i nies\u0142usznym s\u0142owem?\nA kiedy si\u0119 sprawdz\u0105 wszystkie przepowiednie,\nCo noc\u0105 powsta\u0142y \u2013 kt\u00f3\u017c to wspomni we dnie?\nWi\u0119c zostawiam znaki. Krzykiem z gwiazd\u0105 gadam,\nTo si\u0119 wznosz\u0119 na fali, to si\u0119 w ni\u0105 zapadam.\nI nie walcz\u0119 ju\u017c z morzem ni z czasu upiorem \u2013\nWalcz\u0119 ju\u017c tylko z w\u0142asnym gwiazdozbiorem.\n", "special_attrs": {}, "id": "706", "special": false}