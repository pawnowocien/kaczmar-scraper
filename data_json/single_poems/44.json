{"name": "Ballada o istotkach", "link": "https://www.kaczmarski.art.pl/tworczosc/wiersze/ballada-o-istotkach/", "year": "1971", "text": "W skromnej skorupce z b\u0142otka\n\u017by\u0142a sobie istotka.\nMia\u0142a r\u0105czki i n\u00f3\u017cki\nI ma\u0142e zr\u0119czne paluszki.\nOjojoj, ma\u0142e zr\u0119czne paluszki.\nI w owej skorupce wiotkiej\nWiod\u0142a \u017cywocik sw\u00f3j s\u0142odki.\nA\u017c raz mrukn\u0119\u0142a \u2013 cholera!\nTo b\u0142otko mnie uwiera!\nRozbi\u0142a b\u0142otko m\u0142otkiem\nI \u015bwiat ujrza\u0142a s\u0142odki\nI \u0142\u0105k\u0119 pe\u0142n\u0105 stokrotek,\nA na niej mn\u00f3stwo innych istotek.\nIstotki piszcza\u0142y, prycha\u0142y,\nPo pyszczkach si\u0119 drapa\u0142y.\nPotem zakl\u0119\u0142y krewko\nI zbudowa\u0142y pa\u0144stewko.\nOjojoj, zbudowa\u0142y pa\u0144stewko.\nNauczy\u0142y si\u0119 owe istotki\nNosi\u0107 kapturki i botki,\nWyci\u0119\u0142y wszystkie stokrotki\nI poustawia\u0142y p\u0142otki.\nPodzieli\u0142y si\u0119 na klasy:\nPierwsza klasa \u2013 grubasy,\nDruga klasa \u2013 bimbasy,\nTrzecia klasa \u2013 chudziasy.\nOjojoj, strasznie chude chudziasy.\nTyraj\u0105 biedne chudziasy,\nGdy w totka graj\u0105 grubasy;\nBimbaj\u0105 sobie bimbasy\nSzcz\u0119\u015bliwe po wieczne czasy!\nOjojoj, szcz\u0119\u015bliwe po wieczne czasy!\nA\u017c krzykn\u0105\u0142 chudzias: Jezus Maria!\nStworzymy proletariat!\nI on to nas uchroni\nOd wyzyskiwaczy srogich!\nOjojoj, bardzo srogich.\n\u015awiat si\u0119 zmieni\u0142 od tego czasu:\nSchud\u0142 grubas, tyraj\u0105 bimbasy,\nA proletariat uty\u0142\nW polityce obkuty!\nI mora\u0142 st\u0105d wynika:\nNie licz na wyrobnika!\n", "special_attrs": {}, "id": "44", "special": false}