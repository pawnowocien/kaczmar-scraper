{"name": "Zes\u0142anie student\u00f3w", "link": "https://www.kaczmarski.art.pl/tworczosc/wiersze/zeslanie-studentow/", "year": "1980", "text": "(wg obrazu J. Malczewskiego)\nPod wielk\u0105 map\u0105 Imperium\nOdpocz\u0105\u0107 \u2013 jak kto potrafi\nKo\u0144czymy blisk\u0105 Syberi\u0105\nSkr\u00f3cony kurs geografii\n\u015api \u2013 kto spa\u0107 mo\u017ce po drodze\nTrudnej jak lekcja historii\nNa wielkiej pustej pod\u0142odze\nEgzamin wst\u0119pny katorgi\nNajm\u0142odszy w map\u0119 jak w okno\nPatrzy sczytuj\u0105c litery\nUk\u0142ada drog\u0119 powrotn\u0105\nPrzez bia\u0142e wiorsty papieru\nDwaj inni usiedli razem\nDr\u0119cz\u0105 si\u0119 w mokrych ubraniach\nJak by tu ojcu pokaza\u0107\nNaganne ze sprawowania\nTen \u015bci\u0105gn\u0105\u0142 buty tar\u0142 palce\nTen nog\u0105 zdr\u0119twia\u0142\u0105 ko\u0142ysze\nTen jeszcze my\u015bli o walce\nTen Odysej\u0119 ju\u017c pisze\nA \u017co\u0142dak spity jak bela\n\u015api i karabin odrzuci\u0142\nWie nawet ju\u017c w majaczeniach\n\u017be i tak nie maj\u0105 gdzie uciec\nSzynele o wyrok za du\u017ce\nKij co z wilgoci poczernia\u0142\nKsi\u0105\u017cki tobo\u0142ki podr\u00f3\u017cne\nPod wielk\u0105 map\u0105 Imperium\n", "special_attrs": {}, "id": "688", "special": false}