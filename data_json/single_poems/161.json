{"name": "Goryle", "link": "https://www.kaczmarski.art.pl/tworczosc/wiersze/goryle/", "year": "1985", "text": "(wg opowie\u015bci znajomego turysty)\nMagdzie Gombart\nJu\u017c tylko jeden zosta\u0142 buszu skrawek\nU dw\u00f3ch pa\u0144stw dzikich gor\u0105cej granicy.\nTam, gdzie gorylom stworzono enklaw\u0119,\nW kt\u00f3rej pigmejscy rz\u0105dz\u0105 przewodnicy.\nGorylich rodzin sto, dwie\u015bcie \u2013 nie wi\u0119cej\nMo\u017cna obejrze\u0107 za tward\u0105 walut\u0119\nWraz z przewodnikiem wchodz\u0105c w d\u017cungli serce\nNa rutynow\u0105 marszrut\u0119.\nGdy si\u0119 rodzin\u0119 w jej gnie\u017adzie zaskoczy,\nMatka spogl\u0105da z czujn\u0105 nieufno\u015bci\u0105,\nZanim spokojem podejd\u0105 jej oczy,\nGdy europejski str\u00f3j ujrzy na go\u015bciu.\nDzieci podchodz\u0105, ludzkie stroj\u0105c miny,\nUfne ku obcym odwracaj\u0105 twarze,\nZerkaj\u0105c czasem na ojca rodziny,\nCzy ich za tak\u0105 \u015bmia\u0142o\u015b\u0107 nie ukarze.\nLecz on na wszystkich spogl\u0105da z godno\u015bci\u0105;\nNie tknie s\u0142odyczy, cho\u0107 sam dawno nie jad\u0142.\nSiedzi jak bo\u017cek \u2013 wp\u00f3\u0142skryty w zaro\u015blach\nI tylko z oczu nie spuszcza Pigmeja.\nPigmej pijany, z min\u0105 wy\u017cszej rasy,\nM\u00f3wi \u017ce sza\u0142 je czasami ogarnia\nI trzeba wtedy przewietrzy\u0107 te lasy.\nW\u00f3wczas turystom wst\u0119pu si\u0119 zabrania.\nA potem spok\u00f3j, starczy nawet kija.\nLecz gdy odejd\u0105 obcy i tutejsi,\nS\u0142ycha\u0107 je z dala w labiryncie lian.\nD\u0142ugo i \u017ca\u0142o\u015bnie bij\u0105 si\u0119 w piersi.\n", "special_attrs": {}, "id": "161", "special": false}