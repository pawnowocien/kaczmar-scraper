{"name": "O zaletach niepalenia fajki", "link": "https://www.kaczmarski.art.pl/tworczosc/wiersze/o-zaletach-niepalenia-fajki/", "year": "7.8.2003", "text": "Gienkowi Smolarowi\nPali\u0107 nie wolno, bo mi szkodzi.\nGard\u0142o i serce gro\u017c\u0105 strajkiem,\nwi\u0119c zwodz\u0119 na\u0142ogowy g\u0142odzik,\nchytrze cmokaj\u0105c pust\u0105 fajk\u0119.\nI my\u015bl jak \u015blina tryska bystra,\nmkn\u0105c b\u0142yskotliwie zamiast g\u0142osu,\ngdy ustnik ss\u0119 jak klarnecista\ni pieszcz\u0119 w d\u0142oni \u0142epek z wrzosu.\n\u0141atwiej si\u0119 skupi\u0107 nad pisaniem\ni s\u0142ucha\u0107 snadniej czyjej\u015b gl\u0119dy,\ndzier\u017c\u0105c podatne na possanie\nwygi\u0119te odpowiednio p\u0119dy.\nPowie kto\u015b \u2013 ersatz! Hochsztaplerka!\nPoz\u00f3r i poza! Pusty szyk!\nGdzie \u017baru Oczko, kt\u00f3re zerka,\nczy oddech my\u015bli trwa, czy znik\u0142?\nA gdzie ruchome cumulusy\nb\u0142\u0119kitno-barokowej woni,\nspowite w zmys\u0142\u00f3w dym pokusy,\nna kt\u00f3re \u017cycie warto trwoni\u0107?\n\u2013 Ba! To zadanie wyobra\u017ani\nPodpartej rytmem Rytua\u0142u,\nkt\u00f3ry nie truje i nie dra\u017cni,\nw sobie spe\u0142niaj\u0105c si\u0119 poma\u0142u.\nI o co tu si\u0119 wreszcie droczy\u0107?!\nDoce\u0144cie pustej fajki czar:\nnie puszczam sobie dymu w oczy\ni w\u0142asny mi wystarcza \u017bar!\n", "special_attrs": {}, "id": "364", "special": false}