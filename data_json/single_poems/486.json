{"name": "Przepowiednia Jana Chrzciciela", "link": "https://www.kaczmarski.art.pl/tworczosc/wiersze/przepowiednia-jana-chrzciciela/", "year": "11.9.2001", "text": "(wg obrazu P. Breughla st.)\nMiasto, katedra, mur \u2013 daleko;\nNa wzg\u00f3rzu stary las nad miastem,\nNad uchodz\u0105c\u0105 w niebo rzek\u0105,\nW p\u00f3\u0142mroku barwn\u0105 skry\u0142 ha\u0142astr\u0119.\nP\u0105tnik z kosturem, grabarz, rebe,\nModni\u015b przy mieczu, mnich-spowiednik \u2013\nT\u0142ocz\u0105 si\u0119 jak najbli\u017cej siebie,\n\u017beby wys\u0142ucha\u0107 przepowiedni.\nLudzie zwykli, nie\u015bwi\u0119ci.\nTajemnicza przyczyna.\nProrok i dysydenci.\nNiesprawdzalna nowina.\nG\u0119by, cho\u0107 niby zas\u0142uchane,\nNie wszystkie patrz\u0105 w m\u00f3wcy stron\u0119;\nJedne \u2013 z nadziej\u0105 na odmian\u0119,\nInne \u2013 odmian\u0105 zatrwo\u017cone.\nWa\u017cne proroctwa snad\u017a tworzywo\nW ka\u017cdym odk\u0142ada si\u0119 inaczej:\nTen satysfakcj\u0119 czuje m\u015bciw\u0105,\n\u00d3w ju\u017c nad biegiem \u015bwiata p\u0142acze.\n\u015awiec\u0105 twarze, jak li\u015bcie,\nSpadaj\u0105ce poma\u0142u\nI b\u0142yskaj\u0105 \u015bwietli\u015bcie,\nNim zbutwiej\u0105 na ca\u0142un.\nBezbronne ludzkie tajemnice,\nDalekono\u015bna wo\u0144 fermentu:\nSzeptem szpiegowi donosiciel\nZdradza to\u017csamo\u015b\u0107 dysydent\u00f3w.\nSzare habity w\u015br\u00f3d opo\u0144czy\nZdaj\u0105 si\u0119 s\u0142ucha\u0107 nader bacznie:\nBo pewne jest, \u017ce co\u015b si\u0119 ko\u0144czy,\nAle wa\u017cniejsze \u2013 co si\u0119 zacznie?\nJesion d\u017awiga ciekawych,\nJesion zdrajc\u0119 ukrywa \u2013\nKonar jego \u0142askawy,\nKora jego cierpliwa.\nWielce przej\u0119te s\u0105 niewiasty,\nNiewiasty lubi\u0105 zgromadzenia:\nM\u00f3wca ma posta\u0107, zarost zacny\nI g\u0142os nawyk\u0142y do wieszczenia.\nPielgrzymi wierz\u0105 mu zdro\u017ceni,\nGnu\u015bni s\u0142uchaj\u0105 go m\u0119\u017cowie.\nOdmieni co\u015b, czy nie odmieni \u2013\nOd razu wida\u0107, \u017ce to Cz\u0142owiek!\nDrzewa nios\u0105 przes\u0142anie\nSzumem li\u015bci w g\u0142\u0105b lasu;\nLecz milcz\u0105ca to pami\u0119\u0107,\nOboj\u0119tna dla czasu.\nBreughel w przebraniu sukiennika\nPodgl\u0105da pozy i \u015bmiesznostki,\nOpo\u0144czy cie\u0144 i b\u0142ysk guzika,\nCa\u0142y stworzenia akt \u2013 nieboski.\nI wszystko mu si\u0119 w ca\u0142o\u015b\u0107 sk\u0142ada:\nMroczne konary, l\u015bni\u0105ce li\u015bcie,\nW bezbrze\u017cnej dali niebo blade\nI miasto \u2013 ca\u0142kiem przezroczyste.\nRytmy dni, rytmy nocy\nPod koron\u0105 jesion\u00f3w,\nNowi szpiedzy, prorocy\nI ofiary prze\u0142om\u00f3w.\nCh\u0142opczyk si\u0119 nudzi. Ssie podp\u0142omyk,\nNamiastk\u0119 psoty i s\u0142odyczy,\nSzcz\u0119\u015bliwie jeszcze nie\u015bwiadomy,\n\u017be to proroctwo go dotyczy.\nPatrzy na psa, co ca\u0142kiem blisko\nNa p\u0142aszczu pana siad\u0142 ospale\nI \u2013 do\u015bwiadczony fatalista \u2013\n\u017byje na w\u0119ch\u2026 nie s\u0142ucha wcale.\nPachnie gniciem p\u00f3\u0142mroku,\nPachnie wiatrem od rzeki,\nPachnie ludzki niepok\u00f3j\nZwierz\u0119ciem kalekim\u2026\n", "special_attrs": {}, "id": "486", "special": false}