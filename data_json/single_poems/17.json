{"name": "Arka Noego II", "link": "https://www.kaczmarski.art.pl/tworczosc/wiersze/arka-noego-ii/", "year": "17.9.1991", "text": "Jak okiem si\u0119gn\u0105\u0107 opadaj\u0105 wody\nDno obrzydliwie \u015bliskie si\u0119 wynurza\nW ruinach grod\u00f3w alg si\u0119 chwiej\u0105 brody\nBezptasia cisza, rybia \u015bmier\u0107 w ka\u0142u\u017cach.\nNa szczycie g\u00f3ry w Arce skamienia\u0142ej\nStoimy w szoku przesi\u0105kni\u0119ci wstr\u0119tem\nPo d\u0142ugiej walce z burz\u0105, wichrem, szkwa\u0142em\n\u015amieszni jeste\u015bmy pyszni\u0105c si\u0119 okr\u0119tem.\nA przecie\u017c mamy dosy\u0107 swoich twarzy\nCo do historii przejd\u0105 tak czy owak\nKa\u017cdy z nas w\u0142asn\u0105 wersj\u0119 ma wydarze\u0144\nI nieraz w my\u015blach ju\u017c j\u0105 ubra\u0142 w s\u0142owa.\nPatrzymy wi\u0119c na siebie podejrzliwie\nI odzyskany \u015bwiat nam znika z oczu\nGniew nas o\u017cywia w miejsce pi\u0119knych zdziwie\u0144\nB\u00f3g z ust zg\u0142odnia\u0142ych \u015blin\u0105 nam si\u0119 toczy.\nC\u00f3\u017c, pora i\u015b\u0107; epoka nowa dnieje\nW kt\u00f3rej si\u0119 ka\u017cdy z nas sternikiem mieni.\nKo\u0144czymy nasz\u0105 s\u0142awn\u0105 odysej\u0119\nBy si\u0119 niezgrabnie \u015blizga\u0107 w\u015br\u00f3d kamieni.\nW \u015bwiat wypuszczone drapie\u017cnik\u00f3w pary\nJu\u017c w\u0119sz\u0105 pierwszy \u0142up \u2013 istnienie s\u0142abe.\nIdziemy \u017cy\u0107 od nowa w rytmie starym\n\u017beby zbudowa\u0107 nasz\u0105 Wie\u017c\u0119 Babel.\n", "special_attrs": {}, "id": "17", "special": false}