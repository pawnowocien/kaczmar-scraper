{"name": "Kolumna Zygmunta", "link": "https://www.kaczmarski.art.pl/tworczosc/wiersze/kolumna-zygmunta/", "year": "19.1.1993", "text": "Jeszcze si\u0119 nie zacz\u0105\u0142 siedemnasty wiek,\nJeszcze w sprawach wiary ba\u0142agan panuje:\nW mocy wci\u0105\u017c warszawski dokument, co rzek\u0142,\nBy z Bogiem m\u00f3g\u0142 ka\u017cdy obcowa\u0107 \u2013 jak czuje.\nAle ju\u017c w powietrzu nowy zapach czu\u0107.\n\u015awi\u0119ta wiara cierpi! C\u00f3\u017c po dokumentach!\nZb\u00f3r ps\u00f3w lutera\u0144skich podpali\u0142a m\u0142\u00f3d\u017a,\nGoni\u0105 protestant\u00f3w krakowskie ch\u0142opi\u0119ta!\nMonarcha-katolik \u0142un\u0119 w oknie widzi.\nDokument, krzyk bitych \u2013 p\u0142at popio\u0142u w dymie.\nNie stan\u0105 na drodze Niemce ani \u017bydzi\nPolskiej racji stanu opartej na Rzymie!\nKilka lat min\u0119\u0142o. Ju\u017c hultajstwo wie\nKogo bi\u0107 bezkarnie wolno w swoim kraju.\nCzasem klasztor szlachcie zdoby\u0107 zdarzy si\u0119\nBy niewiast\u0119 porwa\u0107 \u2013 prawo obyczaju.\nAle kto odm\u00f3wi przysi\u0119gi na Krzy\u017c,\nAlbo Tr\u00f3jcy \u015awi\u0119tej jak trzeba nie chwali \u2013\nTego ty, Polaku, w imi\u0119 bo\u017ce zniszcz,\nWyrwij j\u0119zyk, po\u0107wiartuj, a dusz\u0119 ocalisz.\nMonarcha \u2013 katolik podpisze pergamin:\nWielki plan wymaga jedno\u015bci Polak\u00f3w,\nCzym\u017ce dla nich jaki\u015b Kalwin, czy Arianin \u2013\nRzym, Uppsala, Moskwa w gr\u0119 wchodzi \u2013 nie Krak\u00f3w.\nMoskwa \u2013 ju\u017c nied\u0142ugo. Moskw\u0119 u wr\u00f3t,\nZ g\u0142odu \u2013 katolicki zjada si\u0119 garnizon.\nUppsal\u0119 oddala dynastyczny g\u0142\u00f3d,\nW Rzymie nie tak ch\u0119tnie ju\u017c Zygmunta widz\u0105.\nWiary \u015awi\u0119tej mieczem nie zani\u00f3s\u0142 na wsch\u00f3d,\n\u0141upy zwi\u00f3z\u0142 ze wschodu do nowej stolicy;\nAle zapami\u0119ta\u0142 Azjata ten but,\nI przestrzeg\u0142 przed Polsk\u0105 w swojej cyrylicy.\nMonarcha \u2013 katolik od wiek\u00f3w ju\u017c w trumnie.\nNie zdo\u0142a\u0142 na o\u0142tarz rzymskiej wst\u0105pi\u0107 \u0142aski,\nLecz z mieczem i krzy\u017cem stoi na kolumnie,\nKt\u00f3r\u0105 wzni\u00f3s\u0142 \u2013 dla zas\u0142ug \u2013 wdzi\u0119czny lud warszawski.\n", "special_attrs": {}, "id": "208", "special": false}