{"name": "Z XVI-wiecznym portretem trumiennym \u2013 rozmowa", "link": "https://www.kaczmarski.art.pl/tworczosc/wiersze/z-xvi-wiecznym-portretem-trumiennym-rozmowa/", "year": "6.2.1993", "text": "Nie patrz na nas z wyrzutem pyszny sza\u0142awi\u0142o,\nB\u0105d\u017a\u017ce z sercem otwartym dla dzieci swych dzieci.\nOd twoich czas\u00f3w s\u0142awnych tyle si\u0119 zmieni\u0142o,\n\u017be a\u017c szkoda zawraca\u0107 tym g\u0142ow\u0119 Waszeci.\nMa\u0142o wiemy o tobie, co\u015b na Turka chadza\u0142,\nW\u0119gra kr\u00f3lem obiera\u0142 i tratowa\u0142 Szweda,\nAle patrzy\u0142 i tego, by obrana w\u0142adza\nNie zabra\u0142a ci czasem, czego\u015b sam jej nie da\u0142.\nA nie da\u0142e\u015b jej prawa by ci grozi\u0107 drewnem\nBo przed Bogiem za pos\u0142a nie chcesz Jezuity,\nBy na takie ci\u0119 pola mog\u0142a s\u0142a\u0107 bitewne,\nGdzie krew i rany \u2013 twoje, a cudze profity.\nA my, co rusz, to przed kim\u015b\nKolejnym \u2013 na kolanach;\nDaleko\u015bmy odeszli\nOd si\u0142y Waszmo\u015b\u0107 Pana.\nPo wci\u0105\u017c to nowych dworach\nP\u0119tamy si\u0119 nie w por\u0119;\nKochamy si\u0119 w honorach,\nNie znamy si\u0119 z honorem.\n\u0141ypnij na nas \u0142agodniej okiem wyrazistym\nCo widzia\u0142o kr\u00f3lestwa twojego Wiek Z\u0142oty,\nZamiast \u0142aja\u0107 nas z trumny za spraw\u0105 artysty,\n\u017be s\u0105 czasy kolos\u00f3w i czasy miernoty.\nRzymskim prawem si\u0119 szczycisz opartym na sile:\nD\u0142o\u0144 z\u0142ocisty pas maca, kr\u0119ci w\u0105s sumiasty;\nAle wyrozumia\u0142o\u015b\u0107 \u2013 to si\u0142y przywilej\nUrodzony z rozumu na tw\u00f3j wiek szesnasty.\nCzemu\u015b syn\u00f3w nie uczy\u0142, z czego\u015b sam korzysta\u0142,\n\u017be czapka rozum grzeje, by nie skapia\u0142 chy\u0142kiem?\nRych\u0142o jeden za drugim \u2013 pose\u0142 czy statysta \u2013\nCzapkowali rozumem, a my\u015bleli ty\u0142kiem.\nI my \u2013 na byle s\u0142owo\nNa tylne stajem \u0142apki;\nW zawiei z go\u0142\u0105 g\u0142ow\u0105\nSzukamy w\u0142asnej czapki.\nW tym, co zosta\u0142o z w\u0142o\u015bci\nW dziedzictwie po waszmo\u015bciach \u2013\nBrakuje nam m\u0105dro\u015bci,\nKochamy si\u0119 w m\u0105dro\u015bciach.\nPatrz na nas jak uwa\u017casz, pyszny sza\u0142awi\u0142o,\nJest ci czego zazdro\u015bci\u0107, jest i za co karci\u0107.\nCho\u0107 dawno ju\u017c ci\u0119 nie ma \u2013 cennie ci si\u0119 \u017cy\u0142o,\nA ci, co si\u0119 cenili \u2013 byli tego warci.\nZnaczy\u0142o s\u0142owo \u2013 s\u0142owo, sprawa za\u015b gard\u0142owa\nKo\u0144czy\u0142a si\u0119 na gardle \u2013 kt\u00f3re ma si\u0119 jedno;\nWtedy si\u0119 wie jak w pe\u0142ni \u017cycie posmakowa\u0107,\nA ci, w kt\u00f3rych krew kr\u0105\u017cy \u2013 przed \u015bmierci\u0105 nie bledn\u0105.\nKoniem dla nich istnienie! \u2013 Trzeba zna\u0107 ogiera;\nPi\u0119\u015bci s\u0142ucha, czy pie\u015bni, czy rwie si\u0119 w step czy w t\u0142um;\nI umie\u0107 nie spa\u015b\u0107, kiedy piersi p\u0119d rozpiera\nA spad\u0142szy, szepn\u0105\u0107 jeszcze \u2013 eques polonus sum!\nA my, nie z w\u0142asnej winy,\nA\u017c si\u0119 przyznawa\u0107 hadko \u2013\nNie znamy ju\u017c \u0142aciny\nI z polskim nam nie\u0142atwo.\nLecz ujrzy przodek w grobie\nNa co nas jeszcze sta\u0107:\nBo si\u0119 kochamy \u2013 w sobie!\nNie pragn\u0105c \u2013 siebie \u2013 zna\u0107!\n", "special_attrs": {}, "id": "669", "special": false}