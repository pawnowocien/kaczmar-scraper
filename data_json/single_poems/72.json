{"name": "Bar w Folies-Berg\u00e8re", "link": "https://www.kaczmarski.art.pl/tworczosc/wiersze/bar-w-folies-bergere/", "year": "1978", "text": "(wg obrazu E. Maneta)\nNa co patrzysz madonno bufetu\nZnad o\u0142tarza kieliszk\u00f3w i flaszek\nCzy o\u015blepia ci\u0119 \u015bwiat\u0142o kinkiet\u00f3w\nCzy og\u0142usza ci\u0119 gwar g\u0142os\u00f3w naszych\nPatrzysz w przestrze\u0144 tu nie ma przestrzeni\nZa twoimi plecami jest lustro\nW lustrze my w dymnym \u015bwietle spleceni\nA ty patrzysz jak patrzy si\u0119 w pustk\u0119\nTu\u017c przy tobie szampany wszak stoj\u0105\nPstryk i gejzer wesela wytryska\nLecz ty wiesz \u017ce wesele nie twoje\nI nie tw\u00f3j b\u0142ysk mokrego kieliszka\nPrzesta\u0144 patrze\u0107 jak patrzy si\u0119 w \u015bcian\u0119\nRusz si\u0119 \u015bmiej si\u0119 lub p\u0142acz wszystko jedno\nOd stolika pijany wstan\u0119\nAnegdotk\u0119 opowiem ci \u015bwietn\u0105\nWys\u0142ucha\u0142a\u015b i milczysz nie \u015bmieszne\nNie odwracaj si\u0119 m\u00f3wi\u0119 do ciebie\nTw\u00f3j fartuszek prze\u015bliczny jest wierz mi\nAle w nim nie ukryjesz mi siebie\nJeste\u015b g\u0142upi\u0105 wiejsk\u0105 dziewczyn\u0105\nKt\u00f3ra nie wie co jak gdzie i komu\nUmiesz tylko rozlewa\u0107 wino\nI zapatrzy\u0107 si\u0119 my\u015bl\u0105c o domu\nMy\u015blisz sobie co ten chce ode mnie\nI bezmy\u015blnie \u0142z\u0105 oczy podchodz\u0105\nA ja mo\u017ce si\u0119 z tob\u0105 o\u017ceni\u0119\nNieszcz\u0119\u015bliwe si\u0119 dzieci urodz\u0105\nNa co patrzysz madonno bufetu\nZnad o\u0142tarza kielich\u00f3w i flach\nCzy o\u015blepia ci\u0119 \u015bwiat\u0142o kinkiet\u00f3w\nCzy przenika ten sam co mnie strach\n", "special_attrs": {}, "id": "72", "special": false}