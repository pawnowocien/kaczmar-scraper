{"name": "Przeczucie (Cztery pory niepokoju)", "link": "https://www.kaczmarski.art.pl/tworczosc/wiersze/przeczucie-cztery-pory-niepokoju/", "year": "19.4.1987", "text": "\u201eWiosn\u0105 lody ruszy\u0142y, Panowie Przysi\u0119gli\u201d.\nZakwitaj\u0105 pustynie, \u015bnieg si\u0119 w s\u0142o\u0144cu zw\u0119gli\u0142,\nB\u00f3g umiera na Krzy\u017cu, ale zmartwychwstaje,\nKurczak z pluszu wysiedzia\u0142 Wielkanocne Jaje,\nBaran z cukru nie martwi si\u0119 losu kolej\u0105,\n\u015awitem ptaki w niebieskim zapachu szalej\u0105.\nTyle razy to wszystko ju\u017c si\u0119 wydarzy\u0142o,\nWi\u0119c dlaczego przed strachem chowamy si\u0119 w mi\u0142o\u015b\u0107?\n\u2013 Bo za oknem wiosenny wiatr drzewami szarpie,\nBudz\u0105 si\u0119 do pracy upiory i harpie;\nNie ufaj w wieczory, wsta\u0144, zaci\u0105gnij story \u2013\nUpiory i harpie, harpie i upiory\u2026\nLatem cierpkie owoce p\u0119czniej\u0105 s\u0142odycz\u0105,\nW ta\u0144cu pracy pszczo\u0142y na urodzaj licz\u0105,\nS\u0142o\u0144ce szczodrze wytrz\u0105sa swoj\u0105 g\u0119st\u0105 grzyw\u0119\nNa ludzi ospa\u0142ych, na miasta leniwe.\nMatka Boska si\u0119 p\u0142awi w z\u0142ocie i zieleniach,\nPustoszej\u0105 w \u015bwi\u0119to narodowe wi\u0119zienia.\nTak co roku nas lato spokojem ko\u0142ysze,\nWi\u0119c dlaczego przed strachem chowamy si\u0119 w cisz\u0119?\n\u2013 Bo za oknem grzmot si\u0119 \u015bciga z b\u0142yskawic\u0105,\nW letni\u0105 burz\u0119 ta\u0144cz\u0105 Wodnik z Topielic\u0105 \u2013\nZakochani w zbrodni, ofiar wiecznie g\u0142odni \u2013\nWodnik i Topielica, Topielica i Wodnik.\nJesie\u0144 k\u0142adzie s\u0142oneczne wspomnienia w s\u0142oiki,\nPachn\u0105 zio\u0142a, p\u0119czniej\u0105 worki i koszyki,\nPrzyjaciele wracaj\u0105 z podr\u00f3\u017cy dalekich,\nObmywaj\u0105 stopy w nurcie w\u0142asnej rzeki.\nPod wie\u0144cem i zniczem usypiaj\u0105 zmarli,\nZapomniawszy ju\u017c o tym, co \u017cyciu wydarli,\nPoeci o jesieni powielaj\u0105 sztampy,\nWi\u0119c dlaczego przed strachem \u2013 zapalamy lampy?\n\u2013 Bo za szyb\u0105 jesienna ulewa zajad\u0142a,\nPodchodz\u0105 do okien strzygi i widziad\u0142a.\nOdwr\u00f3\u0107 si\u0119 od szyby, rozmawiaj na migi \u2013\nStrzygi i widziad\u0142a, widziad\u0142a i strzygi\u2026\nZima dzieli istnienia na czarne i bia\u0142e,\nZim\u0105 cia\u0142o ogrzejesz tylko innym cia\u0142em,\nPaleniska buzuj\u0105, ciemniej\u0105 kominy,\nG\u0119sim puchem piernaty wabi\u0105 i pierzyny.\nTrzej Kr\u00f3lowie przyb\u0119d\u0105 Panu bi\u0107 pok\u0142ony,\nZ\u0142o\u017c\u0105 dary bogate na wiechciu ze s\u0142omy.\nJu\u017c lat dwa tysi\u0105ce powraca to \u015bwi\u0119to,\nWi\u0119c sk\u0105d nad sto\u0142ami milcz\u0105ce memento?\n\u2013 Bo za oknem \u015bnie\u017cyca, chichoty i wycie,\nPrzed kt\u00f3rymi na pr\u00f3\u017cno chowamy si\u0119 w \u017cycie.\nTen niepok\u00f3j dopadnie nas zawsze i wsz\u0119dzie \u2013\nPami\u0119tamy, co by\u0142o,\nWi\u0119c wiemy \u2013 co b\u0119dzie.\n", "special_attrs": {}, "id": "481", "special": false}