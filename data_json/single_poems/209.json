{"name": "Kol\u0119da barokowa", "link": "https://www.kaczmarski.art.pl/tworczosc/wiersze/koleda-barokowa/", "year": "27.8.1993", "text": "Na niebieskim niebie\nSkrzydlate bobaski\n\u015amiej\u0105 si\u0119 do siebie\nNa znak Bo\u017cej \u0141aski.\nT\u0142u\u015bciutkie jak kluski\nW z\u0142otym s\u0142o\u0144ca zbytku\nPatrz\u0105 na Jezuska\nW drewnianym korytku.\nNad korytkiem z godn\u0105 min\u0105\nKacper w s\u0142o\u0144cu l\u015bni \u0142ysin\u0105.\nObok w poz\u0142ocistej zbroi\nCiemnosk\u00f3ry Melchior stoi,\nA Jezusek ju\u017c si\u0119 stara\nCapn\u0105\u0107 brod\u0119 Baltazara.\nKto to widzia\u0142, kto to s\u0142ysza\u0142?\nNiepoj\u0119te to nowiny \u2013\nKorz\u0105 si\u0119 u st\u00f3p dzieciny\nBroda, Zbroja, M\u0105dro\u015b\u0107 \u0142ysa!\nPo br\u0105zowej ziemi\nB\u00f3lem wykrzywionej\nP\u0142ynie ludzkie plemi\u0119\nW betlejemsk\u0105 stron\u0119.\n\u017bywa rzeka pluska\nKrwi i potu nitk\u0105\nI szuka Jezuska\nW drewnianym korytku.\nNad korytkiem z godn\u0105 min\u0105\nKacper w s\u0142o\u0144cu l\u015bni \u0142ysin\u0105.\nObok w poz\u0142ocistej zbroi\nCiemnosk\u00f3ry Melchior stoi,\nA Jezusek ju\u017c si\u0119 stara\nCapn\u0105\u0107 brod\u0119 Baltazara.\nNiechaj wie cz\u0142owiecze bractwo,\n\u017be tak by\u0142o na pocz\u0105tku,\nGdy z\u0142o\u017cy\u0142y ho\u0142d Dzieci\u0105tku\nW\u0142adza, Wiedza i Bogactwo!\nW roziskrzonym morzu\nRybak \u017cagle skraca,\nMokre sieci z\u0142o\u017cy\u0142\nI do brzegu wraca.\nB\u0142yska srebrna \u0142uska\nNa\u0142owionym rybkom\nW darze dla Jezuska\nW drewnianym korytku.\nNad korytkiem z godn\u0105 min\u0105\nKacper w s\u0142o\u0144cu l\u015bni \u0142ysin\u0105.\nObok w poz\u0142ocistej zbroi\nCiemnosk\u00f3ry Melchior stoi,\nA Jezusek ju\u017c si\u0119 stara\nCapn\u0105\u0107 brod\u0119 Baltazara.\nAle g\u0142\u00f3wk\u0119 wci\u0105\u017c odwraca\nGdzie dar prosty, sercu mi\u0142y,\nKt\u00f3ry przed nim po\u0142o\u017cy\u0142y \u2013\nDobro\u0107, skromno\u015b\u0107, ci\u0119\u017cka praca.\n", "special_attrs": {}, "id": "209", "special": false}