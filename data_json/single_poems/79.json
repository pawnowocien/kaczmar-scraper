{"name": "Bli\u017ani\u0119ta", "link": "https://www.kaczmarski.art.pl/tworczosc/wiersze/bliznieta/", "year": "1985", "text": "To si\u0142a po\u0142\u0105czona z pych\u0105\nW tym samym narodzone dniu \u2013\nDwug\u0119bny sw\u00f3j obnosz\u0105 chichot,\nP\u0142\u00f3d kar\u0142owatych twarzy dwu.\nIch \u017c\u0105dz\u0105 oraz przeznaczeniem\nW\u0142adza bez granic. Wieczny rz\u0105d.\nPodw\u00f3jna dusza i sumienie,\nLecz jeden wsp\u00f3lny dla nich front.\nKochaj nienawi\u015b\u0107 innych ludzi,\nOpluty \u2013 w \u015blinie ich si\u0119 p\u0142aw.\nNienawid\u017a! Nie pozosta\u0144 d\u0142u\u017cny,\n\u0141ykaj obelgi, gro\u017aby traw!\nStan\u0105 za Tob\u0105 najsilniejsi,\nOddaj im sw\u0105 nienawi\u015b\u0107 w pacht.\nOni si\u0119 ni\u0105 pos\u0142u\u017c\u0105 pierwsi,\nNa Twoj\u0105 korzy\u015b\u0107 zagra strach.\nUmilkn\u0105 lepsi, znikn\u0105 s\u0142abi,\nNiepewni Tobie z\u0142o\u017c\u0105 ho\u0142d.\nWiedz\u0105, \u017ce s\u0142owem umiesz zabi\u0107,\n\u017be ka\u017cde zdanie Twe \u2013 to mord.\nDla siebie rwij, co tylko mo\u017cesz \u2013\nTrzeba Ci wiele, jest Ci\u0119 dw\u00f3ch.\nPodw\u00f3jny nosisz m\u00f3zgu orzech,\nAle podw\u00f3jny tak\u017ce brzuch.\nZe swoich wstyd\u00f3w sztandar uszyj,\nKa\u017c go nad sob\u0105 zawsze nie\u015b\u0107,\nBy najparszywszym snom Twej duszy\nPokornie oddawano cze\u015b\u0107.\nPogard\u017a bliskimi, zdrad\u017a \u2013 nim zdradz\u0105.\nWy\u015bmiej ich ma\u0142o\u015b\u0107. Mi\u0142o\u015b\u0107 zd\u0142aw.\nZawistnym za\u015bwie\u0107 w oczy w\u0142adz\u0105,\nPysz\u0144 przy nich si\u0119 i pusz jak paw.\nTwym wrogiem Skorpion \u2013 patrz pod nogi,\nZe Strzelcem trzymaj, p\u00f3ki trwa.\nU Wagi miej go\u015bcinne progi,\nWszak Waga o dwojakich dba.\nNie ma dla Ciebie miejsca w niebie,\nPiek\u0142u nadej\u015bciem swoim gro\u017a.\nNie upodabniaj si\u0119 do siebie,\nOdwrotno\u015b\u0107 zawsze w sobie no\u015b.\nKiedy rozpadniesz si\u0119 na dwoje\nI wszyscy ujrz\u0105 grub\u0105 ni\u0107 \u2013\nKto\u015b Ci za\u0142o\u017cy j\u0105 na szyj\u0119\nI mo\u017ce wtedy \u2013 zaczniesz \u017cy\u0107.\n", "special_attrs": {}, "id": "79", "special": false}