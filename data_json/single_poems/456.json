{"name": "Portret zbiorowy w zabytkowym wn\u0119trzu", "link": "https://www.kaczmarski.art.pl/tworczosc/wiersze/portret-zbiorowy-w-zabytkowym-wnetrzu/", "year": "3.12.1991", "text": "(wg obrazu F. Halsa)\nPrzy d\u0119bowym stole siad\u0142szy bokiem\nWedle rangi, zas\u0142ug i uznania\nSpogl\u0105damy w przysz\u0142o\u015b\u0107 czystym okiem\nKogo\u015b, kto nic nie ma do dodania.\nWszak to my\u015bmy zwyci\u0119\u017cyli wreszcie\nCho\u0107 w przegranych starciach \u017cycie zbieg\u0142o.\nOto mamy dla was niepodleg\u0142o\u015b\u0107!\nNie czekajcie na nic wi\u0119cej \u2013 bierzcie!\nJ\u0119zyk nasz surowy, humor prosty,\nG\u0142osy nam hartowa\u0142 ostrza\u0142 wra\u017cy.\n\u017badnej nie l\u0119kamy si\u0119 riposty,\nZ plebejsko\u015bci\u0105 bardzo nam do twarzy.\nW zabytkowym wn\u0119trzu, w\u015br\u00f3d sztandar\u00f3w,\nAtrybut\u00f3w odzyskanych \u2013 godni,\nPozujemy \u2013 szczerzy i swobodni\nKondotierzy przemienieni w Pan\u00f3w.\nLata wsp\u00f3lnej walki dobrze s\u0142u\u017c\u0105\nTym, co w tryumfie nie chc\u0105 zgin\u0105\u0107 marnie:\nKa\u017cdy z nas o ka\u017cdym wie zbyt du\u017co,\nBy\u015bmy sk\u0142\u00f3ci\u0107 mogli si\u0119 bezkarnie.\nKoniec pozowania! St\u00f3\u0142 nakryty!\nDo\u015b\u0107 ju\u017c g\u0142odu zazna\u0142 bitny nar\u00f3d!\nKto nam tu zarzuca brak umiaru?!\nMacie niepodleg\u0142o\u015b\u0107! My \u2013 profity!\nZadr\u017c\u0105 okna od \u017co\u0142nierskiej pie\u015bni;\nPo \u017co\u0142nierskiej zadr\u017c\u0105 od ko\u015bcielnej!\nPana Boga my na piersiach nie\u015bli,\n\u017beby z waszych oczu zedrze\u0107 bielmo!\nPatrzcie! Krew uderza nam do g\u0142owy\nOd sztandar\u00f3w ca\u0142owania wrz\u0105ca!\nPatrzcie, jak si\u0119 tu popiersia str\u0105ca!\nCok\u00f3\u0142 ma by\u0107 przecie\u017c narodowy!\nKsi\u0119gi si\u0119 po k\u0105tach w stosy pi\u0119trz\u0105,\n\u015acieka \u015blinny p\u0142yn po bia\u0142ej \u015bcianie,\nGdzie za chwil\u0119 tylko pozostanie\nNasz zbiorowy portret \u2013 w pustym wn\u0119trzu.\n", "special_attrs": {}, "id": "456", "special": false}