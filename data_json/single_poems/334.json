{"name": "Na chrzciny psie w RWE", "link": "https://www.kaczmarski.art.pl/tworczosc/wiersze/na-chrzciny-psie-w-rwe/", "year": "11.7.1987", "text": "Zebranym w doborowym gronie\nNie jest nam \u2013 przyzna\u0107 trzeba \u2013 \u017ale.\nRasowym Psom \u2013 nic po ogonie,\n\u017beby nim merda\u0107 w RWE.\nNie wszystkim z nas przyci\u0119to uszy,\nCho\u0107 u niekt\u00f3rych \u2013 w\u0119ch przykr\u00f3tki \u2013\nZawsze na strunie zagra duszy\nZapach zak\u0105ski i wo\u0144 w\u00f3dki.\nNim si\u0119 we\u017amiemy do lizania,\nPoruszmy temat tego \u015bwi\u0119ta,\nBy \u2013 dzisiejszego fakt zebrania\nZrodzi\u0142 Opini\u0119 i Komentarz:\nDzi\u015b w poczet \u2013 przyjmujemy Centa:\nDziecko Agentki i Agenta,\nCo Grabi\u0105 Polsce \u015bwi\u0119ty spok\u00f3j;\nCho\u0107 sam nie prze\u017cy\u0142 jeszcze roku,\nJu\u017c w polityczny \u017cer si\u0119 wgryz\u0142 \u2013\nWszak\u017ce urodzi\u0142 si\u0119, gdy kryz-\nYs radiowy trz\u0105s\u0142 Monachium\n(Dzisiaj wspomina\u0107 o tym strach ju\u017c).\n\u015awiat ujrza\u0142 szczeni\u0119 Rottweilera\nDzie\u0144 po odej\u015bciu st\u0105d Najdera;\nTak losem psim, w historii skr\u0119t\nWkr\u0119ci\u0142 si\u0119 wi\u0119c Jubilat Cent.\nCho\u0107 Matka Chrzestna \u2013 Centu\u015b z Krakau,\nA Chrzestny Ojciec \u2013 \u017byd Tatarski \u2013\nNie b\u0119dzie Cent w rodzinie p\u0142aka\u0142\nSkar\u017c\u0105c si\u0119 na jad\u0142ospis jarski.\nCho\u0107 Jego Znak Zodiaku \u2013 Ryby\n(Przyszed\u0142 na \u015bwiat trzeciego marca)\nNie b\u0119dzie rybim wiktem \u017cy\u0142 \u2013 by\nNa tych spod znaku ryb \u2013 nie warcza\u0142.\nWzrastaj\u0105c w srebrach i marmurach \u2013\nNiech nie zapomni smaku ko\u015bci,\nGdyby w dom Jego koniunktura\nWprosi\u0142a niew\u0142a\u015bciwych go\u015bci.\nNiechaj si\u0119 wi\u0119c odr\u00f3\u017cni\u0107 stara\nZapach Kaczmara od Ruszara,\nNiech nie tknie Marchwi, \u017cre Ja\u0142owiec,\nI z Ch\u0142opa niech nie spuszcza oka,\nLecz niech nie szcz\u0119dzi psich pozdrowie\u0144,\nPoczuwszy raz zaPaszek-Kroka.\nS\u0142owem \u2013 nad mich\u0105 pe\u0142n\u0105 mi\u0119ch\nNiech chroni polityczny w\u0119ch!\nNiech do\u017cyje p\u00f3\u017anej renty\nDolarom r\u00f3wny \u2013 Cent nad centy!\n", "special_attrs": {}, "id": "334", "special": false}