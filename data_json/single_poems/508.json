{"name": "Raport posterunkowego Smitha w sprawie pewnego w\u0142\u00f3cz\u0119gi", "link": "https://www.kaczmarski.art.pl/tworczosc/wiersze/raport-posterunkowego-smitha-w-sprawie-pewnego-wloczegi/", "year": "1979", "text": "(wg C. Chaplina)\nMelduj\u0119 panie poruczniku,\n\u017be ju\u017c nie mam si\u0142\nTamten w\u0142\u00f3cz\u0119ga w meloniku\nZn\u00f3w sobie ze mnie kpi\u0142.\nOn bez przerwy na mnie wpada w knajpie, w sklepie, na chodniku\nUciekaj\u0105c znowu broi.\nBiega jakby ta\u0144czy\u0142,\nTa\u0144czy jakby kpi\u0142,\nPanie poruczniku, ja ju\u017c nie mam si\u0142.\nJak lord z laseczk\u0105 po \u015bmietnikach\nPrzechadza si\u0119 co dzie\u0144,\nDziwkom uchyla melonika,\nBankierom rzuca centa.\nZanim zd\u0105\u017c\u0119 doby\u0107 pa\u0142ki, za najbli\u017csz\u0105 bram\u0105 znika.\nWczoraj zastyg\u0142 jak manekin przed wystaw\u0105 sukiennika.\nObok niego gard\u0142o dar\u0142em,\nI o niego si\u0119 opar\u0142em,\nSkoczy\u0142 w bok a r\u00f3g\nI usun\u0105\u0142 w cie\u0144,\nJasne, \u017ce upad\u0142em i tak jest co dzie\u0144.\nOn nie pracuje, on przemyka\nPrzez ka\u017cd\u0105 ze swych prac.\nObrzuci\u0142 ciastem cukiernika\nZza tarcz ze srebrnych tac.\nGo\u015bcie w cie\u015bcie si\u0119 miesili, on sczesywa\u0142 py\u0142 z w\u0105sika\nJa przybieg\u0142em, w drzwiach ruchomych przy\u0142apa\u0142em piekielnika.\nOn mi w oczy spojrza\u0142 smutno,\nJak pies, gdy mu ogon utn\u0105.\nDrzwiami w pysk mi da\u0142,\nPo czym, panie poruczniku, znikn\u0105\u0142, tak jak sta\u0142!\nWci\u0105\u017c si\u0119 wywija, wci\u0105\u017c umyka,\nA cierpi\u0119 na tym ja,\nBo przy tym kopnie lub da prztyka,\nKiedy si\u0119 tylko da,\nNawet kiedy si\u0119 zakocha, chyba patrzy ty\u0142em g\u0142owy,\nBo potrafi da\u0107 kopniaka i nie przesta\u0107 si\u0119 ca\u0142owa\u0107.\nCa\u0142y \u015bwiat ma przeciw sobie,\nSobie z tego nic nie robi,\nNo, w ko\u0144cu c\u00f3\u017c by!\nJakby na skinienie\nJego \u015bwiat ten by\u0142!\nZatem prosz\u0119 uni\u017cenie\nO zwolnienie mnie ze s\u0142u\u017cby\nJa ju\u017c nie mam si\u0142\n", "special_attrs": {}, "id": "508", "special": false}