{"name": "S\u0105d ostateczny", "link": "https://www.kaczmarski.art.pl/tworczosc/wiersze/sad-ostateczny/", "year": "1979", "text": "Z niebytu nas wydoby\u0142 ten niepowtarzalny g\u0142os\nI wszystko by\u0142o wida\u0107 r\u00f3wnocze\u015bnie\nNa ziemi p\u0142onie czarnym ogniem ludzkich pow\u0142ok stos\nA w jego t\u0142ustym wn\u0119trzu walcz\u0105 bestie\nSt\u0142umione S\u0142o\u0144ce spada w d\u00f3\u0142 nim cichnie pierwsza z tr\u0105b\nI wida\u0107 twarz bezkrwist\u0105 archanio\u0142a\nZast\u0119py bia\u0142e wype\u0142niaj\u0105 p\u00f3\u0142 niesko\u0144czonych \u0142\u0105k\nI szatan swoj\u0105 czarn\u0105 armi\u0119 wo\u0142a\nA ja nie widz\u0119 swego cia\u0142a\nGdzie moja posta\u0107 ludzka\nJak stan\u0119 przed obliczem Pana\nGdy imi\u0119 moje pustka\nNajwi\u0119ksza z bitew toczy si\u0119 nim cichnie druga z tr\u0105b\nI g\u0119sta krew na biel i czer\u0144 upada\nZ grobowc\u00f3w wstaj\u0105 cia\u0142a i szukaj\u0105 swoich dusz\nDla wszystkich zmartwychwstanie i zag\u0142ada\n\u0141agodnych dolin ga\u015bnie \u015bwit i g\u0142osi trzecia z tr\u0105b\nZaraz\u0119, strach i pom\u00f3r wszystkich zwierz\u0105t\nUpalnych pusty\u0144 suchy \u017car wygasza nag\u0142y zi\u0105b\nI czaszki oblodzone z\u0119by szczerz\u0105\nA ja nie widz\u0119 swego cia\u0142a\nGdzie moja posta\u0107 ludzka\nJak stan\u0119 przed obliczem Pana\nGdy imi\u0119 moje pustka\n\u015awi\u0119ci mijaj\u0105 w p\u0119dzie mnie, bo grzmi ju\u017c czwarta z tr\u0105b\nA w ka\u017cdej twarzy skrzep\u0142a wielko\u015b\u0107 chwili\nI ludzie karawan\u0105 dusz na Ostateczny S\u0105d\nPo niebie p\u0142yn\u0105 w cia\u0142ach w kt\u00f3rych \u017cyli\nZmursza\u0142e strz\u0119py pi\u0119knych sk\u00f3r g\u0142os szarpie pi\u0105ta z tr\u0105b\nChcia\u0142bym zn\u00f3w czu\u0107 b\u00f3l prawdziwego cia\u0142a\nByle och\u0142apu co nadaje duszy ludzki kszta\u0142t\nI prawo do wyroku trybuna\u0142u\nA ja nie widz\u0119 swego cia\u0142a\nGdzie moja posta\u0107 ludzka\nJak stan\u0119 przed obliczem Pana\nGdy imi\u0119 moje pustka\nGrzmi sz\u00f3sta z tr\u0105b i wida\u0107 ju\u017c ca\u0142ego wiru o\u015b\nPo\u015brodku \u015bwiata Wielki Oskar\u017cyciel\nA t\u0142umy wok\u00f3\u0142 Niego mkn\u0105 i wznosz\u0105 si\u0119 pod strop\nLub z krzykiem przewalaj\u0105 si\u0119 w niebycie\nGrzmi si\u00f3dma i ostatnia z tr\u0105b na ka\u017cdy ludzki g\u0142os\nW s\u0105dzeniu nie ma setnej cz\u0119\u015bci chwili\nW miliony dzieli ich na dwa obozy jeden g\u0142os\nPrzed kt\u00f3rym dzi\u015b si\u0119 wszyscy ukorzyli\nA ja nie widz\u0119 swego cia\u0142a\nGdzie moja posta\u0107 ludzka\nJak stan\u0119 przed obliczem Pana\nGdy imi\u0119 moje pustka\nJak znale\u017a\u0107 gar\u015b\u0107 popio\u0142u sprzed nieprzeliczonych lat\nGdy ca\u0142y \u015bwiat obr\u00f3ci\u0142 si\u0119 w popio\u0142y\nGdy pustoszeje czarna przestrze\u0144 nowy idzie \u0142ad\nNowe powo\u0142a\u0107 diab\u0142y i anio\u0142y\nMy o spalonych cia\u0142ach i imionach startych z kart\nPrzesz\u0142o\u015b\u0107 jak chmur\u0119 unosimy jeszcze\nNim w imi\u0119 przysz\u0142ych czystych i niepokalanych lat\nSpadniemy t\u0142ustym popielistym deszczem\n", "special_attrs": {}, "id": "584", "special": false}