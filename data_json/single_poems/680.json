{"name": "Zatruta studnia", "link": "https://www.kaczmarski.art.pl/tworczosc/wiersze/zatruta-studnia/", "year": "1980", "text": "(wg obrazu J. Malczewskiego)\nMr\u00f3z tak siarczysty \u017ce palce zagina\nLecz tam gdzie studni\u0119 pod lodowce wbito\nCia\u0142ami zmar\u0142ych przetrawiona glina\nCiecz\u0105 zdr\u00f3j jasny syci jadowit\u0105\nMilczy szafarka i nad wiadrem czeka\nA\u017c wiatr kolejnych tu\u0142aczy przygoni\nNie drgnie pod czapk\u0105 jakuck\u0105 powieka\nGdy b\u0119d\u0105 pili z jej wystyg\u0142ych d\u0142oni\nKto si\u0119 tej wody chocia\u017c raz napije\nTego oplot\u0105 jadowite \u017cmije\nNie zazna serca normalnego bicia\nNi chwili my\u015bli spokojnej za \u017cycia\nB\u0119dzie w szale\u0144stwie szarpa\u0142 w\u0142asne cia\u0142o\nRy\u0142 pazurami pod lodow\u0105 ska\u0142\u0105\nI p\u00f3ki \u017cycia ka\u017cd\u0105 chwil\u0119 strawi\n\u017beby zatrute \u017ar\u00f3d\u0142o b\u00f3lu zd\u0142awi\u0107\nLecz s\u0105 i tacy kt\u00f3rym \u0142yk napoju\nNad studni\u0105 jadu szepnie o spokoju\nCi na bezdro\u017cnych p\u00f3\u0142nocnych przestrzeniach\nZapomn\u0105 domu swego i imienia\nIm czas oszcz\u0119dzi po\u015bpiesznej siwizny\nW zdumieniu b\u0119d\u0105 w\u0142asne maca\u0107 blizny\nW bar\u0142\u00f3g zawszony jak w weneckie \u0142o\u017ce\nSny wnios\u0105 kt\u00f3re nie czuj\u0105 odmro\u017ce\u0144\nTy kt\u00f3ry s\u0142uchasz jak si\u0119 s\u0142ucha ba\u015bni\nAlbo wyblak\u0142y odczytuje napis\nNie wierzysz u\u015bmiech twoj\u0105 twarz rozja\u015bni\u0142\nBo ty\u015b si\u0119 dawno ju\u017c z tej studni napi\u0142!\n", "special_attrs": {}, "id": "680", "special": false}