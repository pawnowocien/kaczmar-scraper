{"name": "Pejza\u017c zimowy", "link": "https://www.kaczmarski.art.pl/tworczosc/wiersze/pejzaz-zimowy/", "year": "8.12.1991", "text": "(wg obrazu P. Breughla st.)\nCz\u0142owiek w \u015bniegu \u2013 krwi sczernia\u0142ej kropla.\nLudzie w \u015bniegu \u2013 urojenie roju.\nDrzewa w \u015bniegu \u2013 \u017cy\u0142 i t\u0119tnic obraz.\nDomy w \u015bniegu \u2013 Betlejem spokoju.\nKruki na bieli \u2013 granatowe zabawki,\nPonurzy anieli codziennej \u015blizgawki.\nLudzie dobrzy, ludzie normalni,\nPracuj\u0105cy nad dobrobytem,\nW ciep\u0142e rzeczy przezornie ubrani\nPrzez otch\u0142anie lodem przykryte\nPrze\u015blizguj\u0105 si\u0119 dziarscy, rumiani.\nLudzie twardzi, ludzie rozs\u0105dni,\nBuduj\u0105cy pewno\u015b\u0107 i sta\u0142o\u015b\u0107,\nCh\u0142odn\u0105 przepa\u015b\u0107 traktuj\u0105 jak chodnik,\nPo kt\u00f3rym si\u0119 \u015blizga \u2013 dojrza\u0142o\u015b\u0107\nDo \u015bwi\u0119to\u015bci zdolna i zbrodni;\nZgrzyta \u0142y\u017cwa, trzeszczy przysz\u0142a kra\u2026\nFrajda trwa.\nCz\u0142owiek w \u015bniegu \u2013 krwi sczernia\u0142ej kropla.\nLudzie w \u015bniegu \u2013 urojenie roju.\nDrzewa w \u015bniegu \u2013 \u017cy\u0142 i t\u0119tnic obraz.\nDomy w \u015bniegu \u2013 Betlejem spokoju.\nKruki na bieli \u2013 granatowe zabawki,\nPonurzy anieli codziennej \u015blizgawki.\nLudzie s\u0142abi, ludzie bezradni\nOdstaj\u0105cy w t\u0142umie \u0142y\u017cwiarzy\nPiruetem na mro\u017anej zapadni\nOcalaj\u0105 barwy swych twarzy;\nNiewidoczni, niewa\u017cni, niezgrabni.\nLudzie wielcy \u2013 ludzie nadludzie,\nCo poj\u0119li Kosmos i Boga,\nW roz\u015bnie\u017conej si\u0119 pusz\u0105 tancbudzie\nNa u\u0142omnych wspar\u0142szy si\u0119 nogach\nKrok myl\u0105cych na lodzie, na z\u0142udzie.\nZgrzyta \u0142y\u017cwa, trzeszczy przysz\u0142a kra\u2026\n\u017bycie trwa.\nCz\u0142owiek w \u015bniegu \u2013 krwi sczernia\u0142ej kropla.\nLudzie w \u015bniegu \u2013 urojenie roju.\nDrzewa w \u015bniegu \u2013 \u017cy\u0142 i t\u0119tnic obraz.\nDomy w \u015bniegu \u2013 Betlejem spokoju.\nKruki na bieli \u2013 granatowe zabawki,\nAnieli \u015bmiertelnej \u015blizgawki.\n", "special_attrs": {}, "id": "409", "special": false}