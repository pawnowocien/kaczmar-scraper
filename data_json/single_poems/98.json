{"name": "Ci\u0119\u017cki deszcz", "link": "https://www.kaczmarski.art.pl/tworczosc/wiersze/ciezki-deszcz/", "year": "1972", "text": "(wg B. Dylana)\nPowiedz gdzie by\u0142e\u015b synu m\u00f3j\nPowiedz gdzie by\u0142e\u015b synu m\u00f3j\nBy\u0142em w wielkim lesie odci\u0119tym od \u015bwiata\nBy\u0142em w dzikim kraju gdzie brat zdradza\u0142 brata\nZwiedza\u0142em pustyni\u0119 a na niej t\u0142um ludzi\nCo swoj\u0105 pozorn\u0105 pot\u0119g\u0105 si\u0119 \u0142udzi\u0142\nI jest ci\u0119\u017cko ci\u0119\u017cko ci\u0119\u017cko ci\u0119\u017cko\nCi\u0119\u017cki deszcz spadnie wkr\u00f3tce na ziemi\u0119\nPowiedz co\u015b widzia\u0142 synu m\u00f3j\nPowiedz co\u015b widzia\u0142 synu m\u00f3j\nWidzia\u0142em z\u0142ot\u0105 drog\u0119 droga by\u0142a pusta\nPolicjant\u00f3w z zawodow\u0105 w\u015bciek\u0142o\u015bci\u0105 na ustach\nWidzia\u0142em ma\u0142e dzieci z \u0142a\u0144cuchem na d\u0142oniach\nWidzia\u0142em bandyt\u00f3w z wie\u0144cami na skroniach\nI jest ci\u0119\u017cko ci\u0119\u017cko ci\u0119\u017cko ci\u0119\u017cko\nCi\u0119\u017cki deszcz spadnie wkr\u00f3tce na ziemi\u0119\nPowiedz co\u015b s\u0142ysza\u0142 synu m\u00f3j\nPowiedz co\u015b s\u0142ysza\u0142 synu m\u00f3j\nS\u0142ysza\u0142em straszne krzyki krzyki ludzi niemych\nS\u0142ysza\u0142em proroctwa \u017ce wszyscy zginiemy\nS\u0142ysza\u0142em j\u0119k \u017cycia kt\u00f3re nagle stan\u0119\u0142o\nS\u0142ysza\u0142em krzyk kobiety jej cia\u0142o p\u0142on\u0119\u0142o\nS\u0142ysza\u0142em skargi \u015blepca drogi szuka\u0142 w mroku\nS\u0142ysza\u0142em milczenie ludzi kt\u00f3rzy stali wok\u00f3\u0142\nI jest ci\u0119\u017cko ci\u0119\u017cko ci\u0119\u017cko ci\u0119\u017cko\nCi\u0119\u017cki deszcz spadnie wkr\u00f3tce na ziemi\u0119\nPowiedz kogo\u015b spotka\u0142 synu m\u00f3j\nPowiedz kogo\u015b spotka\u0142 synu m\u00f3j\nSpotka\u0142em setki ludzi kt\u00f3rzy ust nie mieli\nSpotka\u0142em setki innych kt\u00f3rzy mie\u0107 ich nie chcieli\nCi pierwsi chcieli m\u00f3wi\u0107 nie dane im by\u0142o\nCi drudzy m\u00f3wi\u0107 mogli lecz si\u0142 nie starczy\u0142o\nSpotka\u0142em strach obaw\u0119 uczucie zagro\u017cenia\nI miasta w kt\u00f3rych wszyscy siedzieli w wi\u0119zieniach\nI jest ci\u0119\u017cko ci\u0119\u017cko ci\u0119\u017cko ci\u0119\u017cko\nCi\u0119\u017cki deszcz spadnie wkr\u00f3tce na ziemi\u0119\nPowiedz co pozna\u0142e\u015b synu m\u00f3j\nPowiedz co pozna\u0142e\u015b synu m\u00f3j\nPozna\u0142em tych co od dziecka nade mn\u0105 panuj\u0105\nI tych co ruchami moimi kieruj\u0105\nPozna\u0142em biel i czer\u0144 pierwsza ciemniejsza od drugiej\nPozna\u0142em m\u0105dro\u015b\u0107 i si\u0142\u0119 m\u0105dro\u015b\u0107 si\u0142y s\u0142ug\u0105\nPozna\u0142em g\u0142os co by\u0142 szeptem mimo setek g\u0142o\u015bnik\u00f3w\nI inny cho\u0107 samotny podobny do krzyku\nI tysi\u0105ce m\u00f3wc\u00f3w krzycz\u0105cych do t\u0142umu\nI t\u0142um kt\u00f3ry m\u00f3wc\u00f3w swoich nie rozumie\nI stoj\u0119 na brzegu i widz\u0119 \u015bwiat ca\u0142y\nI wszystko co widz\u0119 we mnie pozostaje\nI wszystko co widz\u0119 we mnie pozostaje\nI wszystko co widz\u0119 we mnie pozostaje\nI jest ci\u0119\u017cko ci\u0119\u017cko ci\u0119\u017cko ci\u0119\u017cko\nCi\u0119\u017cki deszcz spadnie wkr\u00f3tce na ziemi\u0119\n", "special_attrs": {}, "id": "98", "special": false}