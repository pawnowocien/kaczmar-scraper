{"name": "Robinson Cruzoe", "link": "https://www.kaczmarski.art.pl/tworczosc/wiersze/robinson-cruzoe/", "year": "29.3.1990", "text": "(wg D. Defoe)\nWrzuci\u0142 mnie na t\u0119 wysp\u0119 los\nZa kar\u0119 albo ku przestrodze.\nZ ma\u0142ych rado\u015bci, prac i trosk\nStworzy\u0142em \u015bwiat, z kt\u00f3rym si\u0119 godz\u0119.\nZnam pory roku, kwitnie\u0144 czas,\nPrzyp\u0142yw\u00f3w i odp\u0142yw\u00f3w poziom,\nRytm, w kt\u00f3rym \u017cy\u0142o czworo nas:\nJa, pies, papuga, stary kozio\u0142.\nA\u017c w \u017cycie moje wtargn\u0105\u0142 strach,\nRozpacz i dr\u017cenie w ca\u0142ym ciele,\nGdym ujrza\u0142 krwi\u0105 nasi\u0105k\u0142y piach,\n\u015alad stopy, czaszk\u0119 i piszczele.\nTak wi\u0119c si\u0119 ko\u0144czy ka\u017cdy \u0142ad \u2013\nW tych sypkich resztkach sens szyderczy.\nCzemu akurat ten m\u00f3j \u015bwiat\nZa sw\u00f3j uznali ludo\u017cercy?\nOdt\u0105d \u2013 zaszyty w duszny g\u0105szcz\nPatrz\u0119 wstrz\u0105\u015bni\u0119ty, oniemia\u0142y,\nJak mi\u0119sem nowych ofiar wci\u0105\u017c\nSyc\u0105 si\u0119 dzikie rytua\u0142y.\nNie strze\u017ce mnie ju\u017c puszczy mrok,\nBezpieczne \u015bcie\u017cki nikn\u0105 w z\u0142udzie,\nGdy pytam Boga, wznosz\u0105c wzrok,\nCzy ja i oni \u2013 my \u2013 to ludzie?\nTak bym zw\u0105tpienia pe\u0142en sta\u0142\nI na stworzenia cud pomstowa\u0142,\nGdyby nie to, \u017ce los mi da\u0142\nCho\u0107 jedn\u0105 z ofiar uratowa\u0107.\nI trwamy w l\u0119ku, kt\u00f3ry zna\nDusz naszych najciemniejsze strony:\nKozio\u0142, papuga, pies i ja \u2013\nI jeden cz\u0142owiek ocalony\u2026\n", "special_attrs": {}, "id": "514", "special": false}