{"name": "Nie lubi\u0119", "link": "https://www.kaczmarski.art.pl/tworczosc/wiersze/nie-lubie/", "year": "1976", "text": "(wg W. Wysockiego)\nNie lubi\u0119, gdy mi m\u00f3wi\u0105 po imieniu,\nGdy w zdaniu jest co drugie s\u0142owo \u2013 brat.\nNie lubi\u0119, gdy mnie klepi\u0105 po ramieniu,\nZ u\u015bmiechem wykrzykuj\u0105c \u2013 kop\u0119 lat!\nNie lubi\u0119, gdy czytaj\u0105 moje listy,\nPrzez rami\u0119 odczytuj\u0105c tre\u015b\u0107 ich kart!\nNie lubi\u0119 tych, co my\u015bl\u0105, \u017ce na wszystko\nNajlepszy jest cios w pochylony kark.\nNe znosz\u0119, gdy do czego\u015b kto\u015b mnie zmusza,\nNie znosz\u0119, gdy na lito\u015b\u0107 bra\u0107 mnie chce,\nNie znosz\u0119, gdy z butami lez\u0105 w dusz\u0119,\nTym bardziej gdy mi naplu\u0107 w ni\u0105 staraj\u0105 si\u0119!\nNie znosz\u0119 much, co \u017cywi\u0105 si\u0119 krwi\u0105 \u015bwie\u017c\u0105,\nNie znosz\u0119 ps\u00f3w, co szarpi\u0105 mi\u0119sa strz\u0119p!\nNie znosz\u0119 tych, co t\u0119po w siebie wierz\u0105,\nGdy nawet ju\u017c ich d\u0142awi w\u0142asny p\u0119d!\nNie cierpi\u0119 poczucia bezradno\u015bci,\nZ jakim zaszczute zwierz\u0119 patrzy w lufy strzelb!\nNie cierpi\u0119 zbieg\u00f3w z\u0142ych okoliczno\u015bci,\nCo pojawiaj\u0105 si\u0119, gdy kto\u015b osi\u0105ga cel.\nNie cierpi\u0119 wi\u0119c niewyja\u015bnionych przyczyn,\nNie cierpi\u0119 niepowetowanych strat!\nNie cierpi\u0119 liczy\u0107 niespe\u0142nionych \u017cycze\u0144,\nNim mi ostatnie uprzejmy spe\u0142ni kat.\nJa nienawidz\u0119, gdy przerwie mi rozmow\u0119\nW s\u0142uchawce suchy metaliczny szcz\u0119k.\nJa nienawidz\u0119 strza\u0142\u00f3w w ty\u0142 g\u0142owy;\nDo salw w powietrze czuj\u0119 tylko wstr\u0119t.\nJa nienawidz\u0119 siebie, kiedy tch\u00f3rz\u0119,\nGdy wyt\u0142umacze\u0144 dla \u0142ajdactw szukam swych,\nKiedy u\u015bmiecham si\u0119 do tych, kt\u00f3rym s\u0142u\u017c\u0119,\nCho\u0107 z ca\u0142ej duszy nienawidz\u0119 ich!\n", "special_attrs": {}, "id": "349", "special": false}