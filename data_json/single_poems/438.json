{"name": "Pochwa\u0142a cz\u0142owieka", "link": "https://www.kaczmarski.art.pl/tworczosc/wiersze/pochwala-czlowieka/", "year": "21.8.1997", "text": "Z krzy\u017cowych wypraw przywo\u017c\u0105 herezje\nZ zamorskich rejs\u00f3w \u2013 szkorbut i syfilis\nNa b\u00f3l istnienia wdychaj\u0105 poezj\u0119\nKiedy przerasta ich to co odkryli\nBuduj\u0105 miasta na pobojowiskach\nW pobojowiska zamieniaj\u0105 miasta\nKa\u017cda im gwiazda Zwiastowaniem b\u0142yska\nI byle rafa okr\u0119ty roztrzaska\nGloria\u2026\nStra\u017cnika ognia uwiedzie Pandora\nI \u015bwi\u0119tokradztwo pomszcz\u0105 faraoni\nRozpacz\u0105 dzisiaj co nadziej\u0105 wczoraj\nNie jest wymys\u0142em kl\u0105twa, co skarb chroni\nSporz\u0105dz\u0105 serum z jadu ka\u017cdej \u017cmii\nA z g\u0142\u00f3wki maku trucizn\u0119 wycisn\u0105\nZ czaszek pradziad\u00f3w amulet na szyi\nA w g\u0142owach \u2013 tajfun bezsennych umys\u0142\u00f3w\nGloria\u2026\nZniszcz\u0105 \u2013 odtworz\u0105, zbuduj\u0105 \u2013 po\u0142ami\u0105\n\u017badne si\u0119 na nich nie znajdzie lekarstwo\nGdy skrzyd\u0142a \u015bwiat\u0142a przypn\u0105 ju\u017c do ramion \u2013\nPonios\u0105 w kosmos genialne bestialstwo\nGloria\u2026\n", "special_attrs": {}, "id": "438", "special": false}