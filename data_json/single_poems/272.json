{"name": "Makatka i bukiet", "link": "https://www.kaczmarski.art.pl/tworczosc/wiersze/makatka-i-bukiet/", "year": "6.2.1989", "text": "Krystynie \u2013 Mamie Ewy\nNa tle makatki rozkwita bukiet\n(Tulipany tam i tu)\nAle makatce dwie\u015bcie lat stuknie,\nA bukietom \u2013 na \u015bmietnik snu!\n\u017bywy kwiat z ka\u017cd\u0105 mrze bytu chwil\u0105\nTrwaniem pachnie za\u015b z\u0142ota ni\u0107\u2026\nI li\u015b\u0107 i kielich z \u017cyciem si\u0119 sil\u0105\nA makatce z przekwitu \u2013 kpi\u0107.\nPodczas, gdy pisz\u0119 o woni prz\u0119dzy\nBukiet wi\u0119dnie, szarzeje ju\u017c,\nA z\u0142oty haft \u2013 jak dawniej si\u0119 pr\u0119\u017cy\nZa nic dwuwieczny ma kurz.\nCzy bukiet kocha\u0107, czy jego obraz?\nPrzemijanie, czy trwanie \u2013 czu\u0107?\nWra\u017cliwo\u015b\u0107 kwiat\u00f3w \u2013 \u015bmiertelna dobro\u0107,\nNazwa\u0107 kwiat \u2013 to m\u00f3c rzec mu \u2013 wr\u00f3\u0107!\nBukiet na \u015bmietnik \u2013 to los cz\u0142owieka\nA makatka \u2013 to po nim \u015blad.\nSztuka \u2013 zanim zakwitnie \u2013 zwleka\nD\u0142ugo d\u0142u\u017cej ni\u017c wi\u0119dnie kwiat\u2026\n", "special_attrs": {}, "id": "272", "special": false}