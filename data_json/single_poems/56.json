{"name": "Ballada o spotkaniu", "link": "https://www.kaczmarski.art.pl/tworczosc/wiersze/ballada-o-spotkaniu/", "year": "1977", "text": "Spotkali\u015bmy si\u0119 w przyjaznej atmosferze\nWzajemnego zrozumienia, zaufania.\nOn postawi\u0142 po trzy piwa, ja bigosu dwa talerze,\nNa wiele spraw wymienili\u015bmy swoje zdania.\nPogl\u0105d\u00f3w pe\u0142n\u0105 zbie\u017cno\u015b\u0107 dialog nasz wykaza\u0142,\nDo\u0142o\u017cyli\u015bmy wi\u0119c dwa schaby i p\u00f3\u0142 litra.\nNa dalszy rozw\u00f3j tych kontakt\u00f3w nadziej\u0119 ka\u017cdy z nas wyra\u017ca\u0142,\nObca by\u0142a nam gra argument\u00f3w chytra.\nA potem \u2013 nie wiem, co si\u0119 nagle sta\u0142o\u2026\nCzy mo\u017ce kto\u015b podpu\u015bci\u0142 nas czy co?\n\u017be wygarn\u0105\u0142em wszystko mu, co na w\u0105trobie mi le\u017ca\u0142o,\nOn mnie w pysk i w ryk, \u017ce obra\u017cono go!\nOdskoczyli\u015bmy jednocze\u015bnie od stolika,\nW mej d\u0142oni l\u015bni\u0142o wprawnie utr\u0105cone szk\u0142o.\nOn chwyci\u0142 n\u00f3\u017c i po\u015br\u00f3d os\u00f3b trzecich krzyku \u2013 rzek\u0142:\n\u2013 Rusz si\u0119 tylko, a ci w gard\u0142o wt\u0142ocz\u0119 to!\nJasne by\u0142o, \u017ce zdemolujemy lokal;\nWszyscy w knajpie zbledli czuj\u0105c zagro\u017cenie\u2026\nKiedy nam, pijanym, przesz\u0142a do rozr\u00f3by ju\u017c ochota\nI obj\u0119li\u015bmy si\u0119 z wielkim rozrzewnieniem.\nPrzenikn\u0105\u0142 lokal wsp\u00f3lny wszystkim ulgi oddech,\nA potem rado\u015b\u0107, klepy w plecy, pozdrowienia.\nOtoczeni kibicami wypili\u015bmy na odchodne\nW atmosferze og\u00f3lnego odpr\u0119\u017cenia.\n\u2013 Do zobaczenia \u2013 m\u00f3wi\u0119 ja\u2026\n\u2013 Do zobaczenia \u2013 m\u00f3wi on\u2026\nKorzystny zawarli\u015bmy pakt dla obu stron!\n", "special_attrs": {}, "id": "56", "special": false}