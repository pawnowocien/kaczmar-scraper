{"name": "\u0179r\u00f3d\u0142o wszelkiego z\u0142a", "link": "https://www.kaczmarski.art.pl/tworczosc/wiersze/zrodlo-wszelkiego-zla/", "year": "15.9.1997", "text": "Schn\u0105 m\u0119\u017cczy\u017ani, \u015bni\u0105 kobiety\nB\u0142ysk biseksualnych bielizn,\nP\u0142odz\u0105 uniwersytety\nPermisywizm i ateizm.\nW spisku cyrkla i fartucha\n(Zamiast maski \u2013 okulary)\nChrze\u015bcija\u0144skiego dusi ducha\nSzatan pychy i niewiary.\nSprawy mroczne i ogromne:\n\u015awiat na naszych oczach kona.\nWszystko wina to masona,\n\u017be o \u017bydzie tutaj ju\u017c nie wspomn\u0119.\nUsprawiedliwiaj\u0105 krocie\nWskazuj\u0105cym boskim palcem,\nZaprzeczaj\u0105 wszelkiej cnocie,\nKt\u00f3ra si\u0119 nie sprawdzi w walce.\nWykupuj\u0105 \u0142ask\u0119 Pana\nZer bezmiarem w komputerach,\nHosti\u0105 ostryg i szampana\nChc\u0105 si\u0119 zbawi\u0107 tu i teraz.\nSprawy mroczne i ogromne:\nW k\u0142amstwie ca\u0142y \u015bwiat i w kantach.\nWszystko wina protestanta,\n\u017be o \u017bydzie tutaj ju\u017c nie wspomn\u0119.\nChorych \u0142udz\u0105, g\u0142odnych mno\u017c\u0105,\nKoronuj\u0105 z\u0142otog\u0142owiem,\nPrzek\u0142amuj\u0105 wol\u0119 bo\u017c\u0105\nSwym strzelistym pustos\u0142owiem.\nWielbi\u0105 krzy\u017ce i kajdany,\nN\u0119dza dla nich wielko\u015b\u0107 znaczy;\nObna\u017conym i skazanym\nKroj\u0105 \u015bwi\u0119ty str\u00f3j rozpaczy.\nSprawy mroczne i ogromne:\nHipokryzja \u015bwiat po\u0142yka.\nWszystko wina katolika,\n\u017be o \u017bydzie tutaj ju\u017c nie wspomn\u0119.\nUnicestwi\u0107, pozarzyna\u0107,\nWobec \u015bmierci si\u0119 nie waha\u0107\nBior\u0105c z sob\u0105 poganina\nW wielkim ho\u0142dzie dla Allacha.\nBy pijane rozpasanie\nWieczno\u015b\u0107 trwa\u0142o w tamtym \u015bwiecie \u2013\nTrup z hurys\u0105 na kolanie\nProrokowi s\u0142u\u017cy\u0142 przecie\u017c!\nSprawy mroczne i ogromne:\nCa\u0142y \u015bwiat krwi\u0105 nasz\u0105 sp\u0142ynie.\nMuzu\u0142manin temu winien,\n\u017be o \u017bydzie tutaj ju\u017c nie wspomn\u0119.\nJest \u017cy\u0107 po co, gin\u0105\u0107 po co,\nKocha\u0107, mno\u017cy\u0107 i zabija\u0107,\nNa olbrzyma rusza\u0107 z proc\u0105,\nW labiryncie ni\u0107 odwija\u0107.\nW tr\u0105by d\u0105\u0107 by mury kruszy\u0107,\nGada\u0107 z krzewem lub kamieniem,\nStawia\u0107 nie\u015bmiertelno\u015b\u0107 duszy\nW zak\u0142ad z w\u0142asnym nieistnieniem.\nW kwestie mroczne i ogromne\nS\u0142odka \u015bwiata tre\u015b\u0107 wycieka:\nWszystko wina to cz\u0142owieka,\n\u017be o Bogu tutaj ju\u017c nie wspomn\u0119\u2026\n", "special_attrs": {}, "id": "705", "special": false}