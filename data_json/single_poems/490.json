{"name": "Przygodowy film o pisaniu w nocy", "link": "https://www.kaczmarski.art.pl/tworczosc/wiersze/przygodowy-film-o-pisaniu-w-nocy/", "year": "24-25.1.1989", "text": "Marszem przez d\u017cungl\u0119 jest nocne pisanie;\nMy\u015bl na niepewnej ko\u0142ysze si\u0119 lianie\nBluszczu z doniczki, co pe\u0142znie po \u015bcianie\nI hybrydami zakwita.\nKot \u015bpi\u0105cy wch\u0142ania wo\u0144 obc\u0105 dla\u0144 hybryd,\n\u0141owcze napina przez sen nerw\u00f3w fibry,\nDzi\u0105s\u0142a r\u00f3\u017cowe obna\u017ca jak tygrys \u2013\nSnu bestia nigdy niesyta.\nKo\u0144czy si\u0119 zapas fantazji w manierce,\nStrach, \u017ce utraci si\u0119 trop, dr\u0105\u017cy serce,\nMapa po przodkach szarpana w rozterce \u2013\nBia\u0142a jak czo\u0142o w\u015br\u00f3d nocy.\nI nies\u0142yszalne za dnia zewsz\u0105d d\u017awi\u0119ki,\nSzepty i \u015bmiechy, wo\u0142ania i j\u0119ki\nJu\u017c i tak dr\u017c\u0105cej wstrzymuj\u0105 ruch r\u0119ki\nI znik\u0105d, znik\u0105d pomocy.\nKto\u015b samochodem przez mrok na lotnisko\nPrzemkn\u0105\u0142 za oknem (lotnisko jest blisko);\nZaraz za sob\u0105 zostawi to wszystko,\nW podr\u00f3\u017c dalek\u0105 si\u0119 wzniesie;\nS\u0142ysz\u0119 w\u0119dr\u00f3wek termit\u00f3w ten szelest,\nGdy wyruszaj\u0105 i pr\u0105 zgodnie z celem,\nLecz ile cel\u00f3w przede mn\u0105 si\u0119 \u015bciele,\nPodczas gdy ja \u2013 jeszcze w lesie.\nM\u00f3g\u0142bym, jak inni, g\u0105szcz poci\u0105\u0107 maczet\u0105,\nSzlak turystyczny odsprzeda\u0107 gazetom,\nZastrzec, \u017ce pierwszy tu by\u0142em, a przeto\nMnie si\u0119 zaszczyty nale\u017c\u0105.\nAle jest wi\u0119ksz\u0105 zas\u0142ug\u0105 i si\u0142\u0105\nTam dotrze\u0107, gdzie si\u0119 nikomu nie \u015bni\u0142o,\nNie pokrzywdziwszy niczego, co \u017cy\u0142o:\nRo\u015blin, ni ludzi, ni zwierz\u0105t.\nSzukam wi\u0119c dalej i b\u0142\u0105dz\u0119 za sensem,\nW\u0142asne poprawiam notatki zbyt g\u0119ste,\nDr\u017c\u0105c przed oprawnym w ramki Rubensem \u2013\nDrwi nieomylno\u015b\u0107 z wahania.\nAle op\u0142aca si\u0119 trud eremity:\nWreszcie odkrywam skarb w d\u017cungli ukryty,\nKot si\u0119 przeci\u0105ga i \u015bwit spoza p\u0142yty\nOkna si\u0119 nagle wy\u0142ania.\nBluszcz okazuje si\u0119 zn\u00f3w zwyk\u0142ym bluszczem,\nRubens bezmy\u015blnie przegl\u0105da si\u0119 w lustrze,\nZ\u0142ej reprodukcji wi\u0119c drwiny odpuszcz\u0119\nSwego odkrycia ciekawy\u2026\nPatrz\u0119 na zdobycz cz\u0142owieczych pokole\u0144\nCzuj\u0105c, jak pot mi si\u0119 rz\u0119si na czole,\nBo widz\u0119 po ca\u0142onocnym mozole\nMap\u0119 kolejnej wyprawy.\n", "special_attrs": {}, "id": "490", "special": false}