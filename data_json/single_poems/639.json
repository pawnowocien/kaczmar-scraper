{"name": "Witkacy do kraju wraca", "link": "https://www.kaczmarski.art.pl/tworczosc/wiersze/witkacy-do-kraju-wraca/", "year": "17.9.1987", "text": "Takie \u017cycie po \u015bmierci, jak za \u017cycia od dziecka,\nA samob\u00f3jcy spokoju nie znaj\u0105 \u2013 wie\u015b\u0107 niesie.\nJu\u017c p\u00f3\u0142 wieku prawie z\u017cera mnie ziemia sowiecka,\nChocia\u017c \u017cy\u0142y otworzy\u0142em na polskim Polesiu.\nKa\u017cdy spotka tego diab\u0142a, kt\u00f3rego si\u0119 boi \u2013\nResztki po mnie ko\u0142cho\u017anik bronuje jak umie,\nA \u015bwiat odkrywa na nowo wci\u0105\u017c dramaty moje\n\u015amiej\u0105c si\u0119 z nich do rozpuku, zamiast je zrozumie\u0107.\nLe\u017c\u0119 ja nieg\u0142\u0119boko,\nWi\u0119c czuj\u0119, jak wok\u00f3\u0142\nOgarnia niepok\u00f3j\nCzerwone Robaki.\nP\u00f3ki trup\u00f3w by\u0142o w br\u00f3d,\n\u017by\u0142o im si\u0119 tu jak z nut,\nAle potem zwyk\u0142y g\u0142\u00f3d\nDa\u0142 si\u0119 im we znaki.\nCo\u015b mi m\u00f3wi, \u017ce jeszcze wygrzebi\u0105 mnie z tej dziury\nI gdzie indziej urz\u0105dz\u0105 mi poch\u00f3wek nowy.\nPono\u0107 w tej sprawie Narodowa Rada Kultury\nProwadzi\u0142a ju\u017c w Moskwie pomy\u015blne rozmowy.\nJe\u017celi mnie ju\u017c czerwony czerwonemu sprzeda\nI o\u017cyj\u0119 dla hecy na narodowej tacy \u2013\nTo ju\u017c nigdy wi\u0119cej g\u0142osu z siebie nie dam,\nBy byle kto wyciera\u0142 sobie g\u0119b\u0119 \u2013 Witkacym.\nAle w Zakopanem\nZ g\u00f3ralem nad ranem\nZupe\u0142nie pijany\nWyjd\u0119 w Tatry\nI w kiszek mych umy\u015ble\nWyra\u017c\u0119 si\u0119 \u015bci\u015ble,\nA my\u015bl swoj\u0105 wy\u015bl\u0119\nNa cztery wiatry.\n", "special_attrs": {}, "id": "639", "special": false}