{"name": "Powr\u00f3t z Syberii", "link": "https://www.kaczmarski.art.pl/tworczosc/wiersze/powrot-z-syberii/", "year": "1980", "text": "(wg obrazu J. Malczewskiego)\nPo rudej ziemi grabarz \u017cuk poma\u0142u\nSw\u0105 kul\u0119 ziemsk\u0105 ku jej losom toczy\nPo rudych kud\u0142ach um\u0119czone fauny\nDrapi\u0105 si\u0119 chy\u0142kiem ocieraj\u0105c oczy\nDonios\u0142y tutaj moje sztywne zw\u0142oki\nAbym obejrza\u0142 to com dawno wy\u015bni\u0142\nDw\u00f3r opuszczony deski w miejsce okien\nCisz\u0119 tak wielk\u0105 \u017ce s\u0142ycha\u0107 ruch my\u015bli\nTutaj by\u0142 kiedy\u015b Rzym m\u00f3j Grecja moja\nW \u015bwi\u0105tyniach stod\u00f3\u0142 mieszka\u0142 Bog\u00f3w zagon\nStoj\u0105c w obej\u015bciu w poz\u0142ocistych zbrojach\nNa moje walki patrzyli z powag\u0105\nTutaj ukry\u0142em srebrnostrunn\u0105 lir\u0119\nKt\u00f3ra si\u0119 sta\u0142a dusz\u0105 tego dworu\nTutaj indykom czytaj\u0105c Szekspira\nDr\u017ca\u0142em o losy swego Elsynoru\nW tumanach kurzu ta\u0144czy\u0142y rusa\u0142ki\nNimfy w dziewannach uwodzi\u0142y wzrokiem\nA ja Don Kichot wci\u0105\u017c niesyty walki\n\u015awiat ten mierzy\u0142em ma\u0142ym gro\u017anym krokiem\nPotem mnie d\u0142ugo d\u0142ugo tu nie by\u0142o\nI oto wracam z najdalszej podr\u00f3\u017cy\nStamt\u0105d gdzie nic si\u0119 z marze\u0144 nie spe\u0142ni\u0142o\nTu gdzie najgorsze sprawdzaj\u0105 si\u0119 wr\u00f3\u017cby\nW martwych pejza\u017cach skrzyd\u0142em ptak nie strzepnie\nZgwa\u0142conej nimfie grobem szara \u0142\u0105ka\nWr\u00f3\u017cka mych los\u00f3w milknie g\u0142uchnie \u015blepnie\nNa fauny czeka wrzaskliwa nagonka\nR\u0119ka poprawia obsuni\u0119ty ca\u0142un\nZimne powieki nasuwa na oczy\nPo rudej ziemi grabarz \u017cuk poma\u0142u\nSw\u0105 kul\u0119 ziemsk\u0105 ku jej losom toczy\n", "special_attrs": {}, "id": "468", "special": false}