{"name": "Ona", "link": "https://www.kaczmarski.art.pl/tworczosc/wiersze/ona/", "year": "1980", "text": "Sp\u00f3jrzcie jak idzie jak si\u0119 gnie\nCzy ka\u017cdy z was ju\u017c poczu\u0142 zapach\nTo niewolnica kt\u00f3r\u0105 pan\nZa ty\u0142ek kiedy\u015b z\u0142apa\u0142\nMa w rodowodzie krew\nKsi\u0119\u017cniczek i cesarzy\nA patrzy tylko gdzie\nI przed kim si\u0119 obna\u017cy\u0107\nPi\u0119knieje z dnia na dzie\u0144\nA\u017c bije blask z jej twarzy\nZw\u0142aszcza gdy nas ma w tle\n\u017bebrak\u00f3w i n\u0119dzarzy\nPrzychodzi tu co dnia\nUlotna zwiewna p\u0142ocha\nCukierek czasem da\nI m\u00f3wi \u017ce nas kocha\n\u017be owszem brud i z\u0142o\nOd kaszlu w p\u0142ucach rz\u0119zi\nLecz ona mimo to\nNie traci z nami wi\u0119zi\nUprosi pana by\nL\u017cej by\u0142o w przysz\u0142e lato\nNadziej\u0119 ma \u017ce my\nB\u0119dziemy wdzi\u0119czni za to\nSp\u00f3jrzcie jak idzie jak si\u0119 gnie\nJak w pe\u0142nym s\u0142o\u0144cu l\u015bni i b\u0142yszczy\nJest przecie\u017c w ko\u0144cu jedn\u0105 z nas\nKochamy wi\u0119c j\u0105 wszyscy\n", "special_attrs": {}, "id": "386", "special": false}