{"name": "Egzystencjalna piosenka o saneczkarzu wyczynowym", "link": "https://www.kaczmarski.art.pl/tworczosc/wiersze/egzystencjalna-piosenka-o-saneczkarzu-wyczynowym/", "year": "20.2.1988", "text": "Odpycham si\u0119 co si\u0142 i k\u0142ad\u0119 si\u0119 na wznak\nI jak wyrwany z\u0105b w spluwaczce \u2013 znikam.\nPrzede mn\u0105 kr\u0119ty tor, jak \u017cycia kr\u00f3tki szlak\nI p\u0119d niepowstrzymany fanatyka.\nJu\u017c cofn\u0105\u0107 si\u0119 nie spos\u00f3b, ju\u017c mkn\u0119 jak kamie\u0144 w d\u00f3\u0142\nPubliczno\u015b\u0107 oklaskuje czas po\u015blizgu \u2013\nNie powiem bym co\u015b widzia\u0142, nie powiem bym co\u015b czu\u0142\nW tym p\u0119dzie ju\u017cem si\u0119 wszystkiego wyzby\u0142!\nZachwyca i przera\u017ca\nTa szybko\u015b\u0107 na wira\u017cach\nStoj\u0105cych bezpiecznie po bokach \u2013\nIch losem przecie\u017c tylko sta\u0107\nI za mnie si\u0119 \u2013 nie o mnie \u2013 ba\u0107,\nGdy mijam ich w mgnieniu oka.\nJe\u015bli ju\u017c droga w d\u00f3\u0142, niech jak najkr\u00f3cej trwa\nBo na tym si\u0119 upadek m\u00f3j zasadza,\n\u017be p\u0119d m\u00f3j i ich strach, to dla mnie tylko gra,\nNajszybszy za\u015b upadek si\u0119 nagradza!\nLecz kiedy\u015b tak si\u0119 stanie, \u017ce szybko\u015b\u0107 ci\u015bnie mnie\nW wira\u017cu prosto w niebo, mi\u0119dzy chmury!\nNie b\u0119dzie \u017cadnych nagr\u00f3d, lecz ka\u017cdy dowie si\u0119\nJak z p\u0119du w d\u00f3\u0142 unie\u015b\u0107 si\u0119 mo\u017cna w g\u00f3r\u0119!\nPrzerazi i omami\nTen lot m\u00f3j nad g\u0142owami\nStoj\u0105cych bezpiecznie po bokach \u2013\nIch losem przecie\u017c tylko sta\u0107\nI za mnie si\u0119 \u2013 nie o mnie \u2013 ba\u0107,\nGdy z oczu znikn\u0119 im \u2013\nW mgnieniu oka!\n", "special_attrs": {}, "id": "144", "special": false}