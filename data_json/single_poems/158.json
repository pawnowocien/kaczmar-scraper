{"name": "Fizjologiczna ballada o Pierwszym Maja", "link": "https://www.kaczmarski.art.pl/tworczosc/wiersze/fizjologiczna-ballada-o-pierwszym-maja/", "year": "25.4.1984", "text": "Znad rynien spasionych sk\u00f3rkami banan\u00f3w\nZerwa\u0142y si\u0119 stada na\u017cartych go\u0142\u0119bi.\nStolica, jak syty \u017co\u0142\u0105dek nad ranem\nD\u017awi\u0119k niski a g\u0142o\u015bny doby\u0142a z swych g\u0142\u0119bi.\nJu\u017c ulic jelita dreszcz przeszy\u0142 falisty\nI mi\u0119\u015bnie kamienic stwardnia\u0142y na d\u0142ugo.\nTo g\u0142\u00f3wn\u0105 arteri\u0105 od placu czekisty\nStrawiona materia posuwa si\u0119 strug\u0105.\nWystaj\u0105 z niej drzazgi prze\u0142kni\u0119tych sztandar\u00f3w\nW jedwabne wbijaj\u0105c si\u0119 nieb podniebienia.\nGdzieniegdzie \u2013 jak sk\u00f3rka par\u00f3wki \u2013 transparent\nWstrzymuje \u017cywio\u0142y co brn\u0105 na stracenie.\nNa twarzach \u015blad boczk\u00f3w topionych i jajek \u2013\nIch herbem golonka i kwa\u015bna kapusta.\nPod pr\u0105d pr\u0105 na przek\u00f3r i \u0142\u00f3j tu \u0142\u00f3j \u0142aja\nW d\u0105\u017ceniu do miejsca gdzie miasta s\u0105 usta.\nGdzie \u015bwiatu wywala sw\u00f3j j\u0119zor z marmuru\nWy\u017carty w \u017co\u0142\u0105dku z\u0142y wrz\u00f3d na kszta\u0142t gwiazdy,\nGdzie wschodnim przysmakiem kiszony og\u00f3rek\nGdzie bruk wspomni z tych, co go k\u0142adli \u2013 o ka\u017cdym.\nTu struga materii znajduje sw\u00f3j upust\nI tu si\u0119 \u017c\u00f3\u0142\u0107 z trzewi wylewa do cna\nDla tych, co strawionych \u015bwi\u0119tuj\u0105 dzie\u0144 trup\u00f3w\n\u015apiewaj\u0105c pos\u0142usznie co ka\u017ce CK.\nTe place goryczy, ulice pokuty,\nTe kaca zau\u0142ki gdzie pech \u2013 albo traf,\nJedynym schronieniem bezdomnych, zaszczutych,\nGdy w centrum doroczny panoszy si\u0119 paw.\nPo skurczu \u2013 piel\u0119gniarz okular przeciera\nI gdera, \u017ce by\u0142o paradzie barw brak.\nOdchodzi genera\u0142, l\u015bni neon w orderach,\nZn\u00f3w rok czart zabiera sam jeden wie \u2013 jak.\nPo pustych wn\u0119trzno\u015bciach dmie chuch nikotyny,\nSchnie w proch tkanka czu\u0142a na sumie\u0144 zacieki.\nSp\u0142ukuj\u0105 gorycze przyp\u0142ywy md\u0142ej \u015bliny\nCo z\u0119b\u00f3w zaciska zasieki.\n", "special_attrs": {}, "id": "158", "special": false}