{"name": "Przedszkole", "link": "https://www.kaczmarski.art.pl/tworczosc/wiersze/przedszkole/", "year": "1974", "text": "W przedszkolu naszym nie jest \u017ale,\nZabawek mamy tutaj w br\u00f3d;\nPo ca\u0142ych dniach bawimy si\u0119\nW coraz to inny trud.\nPani nam przypatruje si\u0119 \u2013\nPilnuje gdzie zabawy kres;\nW przedszkolu naszym nie jest \u017ale,\nKiedy si\u0119 grzecznym jest.\nBo je\u015bli nie \u2013 zaraz po pupach, po pupach, po pupach bij\u0105 nas\nI krzycz\u0105 \u2013 patrz szcze- patrz szczeniaku gdzie\u015b ty wlaz\u0142,\nAlbo po \u0142apach, po \u0142apach, po \u0142apach trzepi\u0105 i\nW k\u0105cie si\u0119 \u0142yka \u0142zy.\nZa oknem tyle \u015bwiata l\u015bni,\nDo szyby wi\u0119c przyciskam nos\u2026\nWszystkim zachwyca\u0142bym si\u0119 gdy \u2013\nGdyby nie Pani g\u0142os.\nBo mamy w poci\u0105g bawi\u0107 si\u0119 \u2013\nPani nas ci\u0105gnie tam i tu,\nI chyba sama nie wie gdzie,\nPowtarza tylko: czu-czu-czu\u2026\nMy za ni\u0105 przewracaj\u0105c si\u0119\nI na zakr\u0119tach lec\u0105c w bok,\nPatrzymy jak si\u0119 poci\u0105g rwie,\nKrzyczymy czu-czu, gubi\u0105c krok.\nA Pani ci\u0105gle biega i\nZa Ni\u0105 ju\u017c tylko jeden, dwu,\nBo reszta pod \u015bcianami tkwi\nI le\u017c\u0105c krzyczy: czu-czu-czu!\nPani si\u0119 zatrzymuje z\u0142a,\nPierwszego z brzegu \u0142apie i \u2013\nTym pierwszym zwykle bywam ja,\nBo jestem krn\u0105brny oraz z\u0142y.\nWi\u0119c zaraz da mi, da po pupie, po pupie, po pupie zbije mnie,\nKrzycz\u0105c \u2013 czemu szcze- czemu szczeniaku nie bawisz si\u0119,\nA ja z poci\u0105gu, z poci\u0105gu wypad\u0142em tylko i \u2013\nW k\u0105cie po\u0142ykam \u0142zy.\nLecz nic nie m\u00f3wi\u0119 \u2013 c\u00f3\u017c to da?\nCo\u015b tylko we mnie w \u015brodku dr\u017cy;\nW k\u0105ciku siedz\u0119 cicho sza,\nMy\u015bl\u0119 \u017ce smutno mi.\nLecz z czasem minie te\u017c i to;\nW przedszkolu naszym tak ju\u017c jest,\n\u017be zapomina si\u0119 tu z\u0142o,\nTu troskom szybki kres!\nWi\u0119c zn\u00f3w bawimy wszyscy si\u0119\nPod czujnym okiem Pani, i \u2013\nW przedszkolu naszym nie jest \u017ale!\n(Szczeg\u00f3lnie, gdy si\u0119 \u015bpi!).\n", "special_attrs": {}, "id": "482", "special": false}