{"name": "Pejza\u017c Sierpniowy", "link": "https://www.kaczmarski.art.pl/tworczosc/wiersze/pejzaz-sierpniowy/", "year": "5.8.2003", "text": "Po ci\u0119\u017ckim \u015bnie senna Ziemia\nPorann\u0105 mg\u0142\u0105 si\u0119 obmywa.\n\u015awit na jej widok oniemia\u0142:\ntak nagle \u2013 nieobrzydliwa?\nW harmonii \u0142\u0105ka i s\u0142o\u0144ce,\nst\u00f3g siana, dziewcz\u0119 i ch\u0142opiec\u2026\nWakacje klasy rz\u0105dz\u0105cej.\nPolitycy na urlopie.\nMo\u017cna otworzy\u0107 gazet\u0119\ni nawet prze\u0142kn\u0105\u0107 \u015bniadanie!\nCzy\u017cby\u015bmy \u2013 inn\u0105 planet\u0119\ndostali na zamieszkanie?\nNikt si\u0119 w zeznaniach nie pl\u0105cze,\nnikt but\u00f3w nie brudzi na tropie\u2026\nWakacje klasy rz\u0105dz\u0105cej.\nPolitycy na urlopie.\nNareszcie serce i rozum\nw wy\u015bnionej s\u0105 r\u00f3wnowadze,\njak zwykle, kiedy si\u0119 godz\u0105\nze sob\u0105 \u2013 S\u0142u\u017cba i W\u0142adza.\nWAKACJE KLASY RZ\u0104DZ\u0104CEJ!\nPOLITYCY NA URLOPIE!\n\u2013 Gdzie pian\u0119 z ust swych wys\u0105cz\u0119?\n\u2013 Komu teraz dokopi\u0119?\nNazbyt nie dr\u0119cz\u0119 si\u0119 przecie\u017c,\nwiem, \u017ce czas szybko up\u0142ywa\ni jesie\u0144 w lecie si\u0119 plecie,\ni ko\u0144czy si\u0119 chwila szcz\u0119\u015bliwa.\nPolitycy! Ju\u017c po wakacjach!\nNie czas wspomina\u0107 urlopy!\nW feerii ponurych atrakcji\nprowad\u017acie nas do Europy!\n", "special_attrs": {}, "id": "406", "special": false}