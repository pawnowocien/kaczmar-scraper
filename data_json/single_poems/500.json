{"name": "Pusty raj", "link": "https://www.kaczmarski.art.pl/tworczosc/wiersze/pusty-raj/", "year": "1980", "text": "W pustym raju dni po wygnaniu\nStw\u00f3rca trawi na d\u0142ugich spacerach\nNoc\u0105 le\u017cy na chmurnym pos\u0142aniu\nJasno\u015b\u0107 w\u0142asna sen mu odbiera\nSwoich praw si\u0119 uczy na pami\u0119\u0107\nSam ich musi przestrzega\u0107 by trwa\u0142y\nW pustym raju niebo jak kamie\u0144\nPusty raj jest dla Stw\u00f3rcy za ma\u0142y\nA ludzi dwoje\nW \u015bwiecie brodzi\nAdam poluje\nEwa dzieci rodzi\nW pustym raju powietrze kwa\u015bne\nJa\u0142owieje nietkni\u0119ta ziemia\nZarastaj\u0105 \u015bcie\u017cki ostatnie\nNikt nie zbiera owoc\u00f3w stworzenia\nW wielkiej ciszy pr\u00f3cz kroku swojego\nS\u0142yszy Stw\u00f3rca rytm uporczywy\nZ drzewa wiedzy dobrego i z\u0142ego\nLec\u0105 jab\u0142ka w wysokie pokrzywy\nA tam deszcz pada\nWichry \u017ca\u0142osne\nAdam ma katar\nEwa sieka czosnek\nW pustym raju archanio\u0142 Gabriel\nMiecz ognisty czy\u015bci od \u015bwi\u0119ta\nTo przed Panem wypr\u0119\u017cy si\u0119 nagle\nTo postraszy z nud\u00f3w zwierz\u0119ta\nTowarzyszy Stw\u00f3rcy w przechadzkach\nLecz nie mo\u017ce Go bawi\u0107 rozmow\u0105\n\u017badn\u0105 my\u015bl\u0105 zaskoczy\u0107 znienacka\nObaj my\u015bl\u0105 wszak jednakowo\nNa ludzkim l\u0105dzie\nNagle ju\u017c starzy\nAdam wci\u0105\u017c b\u0142\u0105dzi\nEwa ci\u0105gle marzy\nW pustym raju czas przej\u0105\u0142 w\u0142adanie\nStw\u00f3rca czeka z r\u0119kami wzd\u0142u\u017c cia\u0142a\nPanuj\u0105cy \u015bwiatu skazaniec\nDo\u017cywocie wy\u0142\u0105cznej chwa\u0142y\n\u017bycie Pana jest wiecznym czuwaniem\nW\u015br\u00f3d niewys\u0142owionych problem\u00f3w\nW pustym raju cokolwiek si\u0119 stanie\nZawsze stanie si\u0119 przeciw Niemu\n", "special_attrs": {}, "id": "500", "special": false}