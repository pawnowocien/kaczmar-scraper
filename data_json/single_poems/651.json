{"name": "Wydarzenie w knajpie", "link": "https://www.kaczmarski.art.pl/tworczosc/wiersze/wydarzenie-w-knajpie/", "year": "1976", "text": "W knajpie na zielonych \u015bcianach rozwieszono tu i tam\nTrzy obrazki zdj\u0119\u0107 par\u0119 i folder\nPrzy stoliku kapitan pochylony pije sam\n\u2013 Czy tu wolne \u2013 spyta\u0142em \u2013 wolne\n\u2013 Zapal synu \u2013 nie pal\u0119 \u2013 jak nie palisz to pij\nPatrz akurat zosta\u0142a nam resztka\nNim przynios\u0105 co\u015b wi\u0119cej to pod chuch pop\u0142ucz ryj\nTwoje zdrowie b\u0105d\u017a zdr\u00f3w \u2013 nie omieszkam\n\u2013 No i c\u00f3\u017c \u2013 po kolejce tak Kapitan mi rzek\u0142\n\u2013 W\u00f3d\u0119 ci\u0105gniesz jak stary nie kryj\u0119\nA czy\u015b czo\u0142g widzia\u0142 z bliska do ataku czy\u015b szed\u0142\nKiedy pocisk nad uchem ci wyje\nJa pod Kurskiem w okopach po\u015br\u00f3d trup\u00f3w i krwi\nBy\u0142em wtedy sier\u017cantem a w boju\nZa moimi plecami byli tacy jak ty\nA ty\u015b \u017cy\u0142 tutaj sobie w spokoju!\nNagle umilk\u0142 zn\u00f3w wypi\u0142 potem podnie\u015b\u0107 si\u0119 chcia\u0142\nPatrz\u0105c na mnie by mo\u017ce przestraszy\u0107\n\u2013 Ja p\u00f3\u0142 \u017cycia \u0142ajdaku za ciebie \u017cem da\u0142\nTy przez palce je puszczasz Judaszu!\nA karabin ci da\u0107! A do boju ci\u0119 gna\u0107!\nA ty w\u00f3d\u0119 tu chlasz z kombatantem!\n\u2013 Czu\u0142em si\u0119 jak w okopie w kurskim piekle gdzie\u015b tam\nGdzie kapitan by\u0142 jeszcze sier\u017cantem\nOn si\u0119 szarpa\u0142 i pi\u0142 on pijany ju\u017c by\u0142\nI nie puszcza\u0142 mnie a\u017c do wieczora\nWreszcie mu odpali\u0142em kiedy opad\u0142 ju\u017c z si\u0142\n\u2013 Kapitanie nie b\u0119dziesz majorem!\n", "special_attrs": {}, "id": "651", "special": false}