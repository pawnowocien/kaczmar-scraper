{"name": "\u015awi\u0119ty zamy\u015blony", "link": "https://www.kaczmarski.art.pl/tworczosc/wiersze/swiety-zamyslony/", "year": "1974", "text": "W pewnym mie\u015bcie\nSobie sta\u0142\nZe wszystkich stron oszklony;\nW muzeum pi\u0119knym \u017cywot wi\u00f3d\u0142\nNasz \u015bwi\u0119ty zamy\u015blony.\nNiejeden cz\u0142owiek\nPrzed nim \u0142ka\u0142\nNa \u017cycie roz\u017calony,\nA ten w kapliczce sobie sta\u0142\nNasz \u015bwi\u0119ty zamy\u015blony.\nI tyle o nim\nPad\u0142o s\u0142\u00f3w\nZ ambony po\u015bwi\u0119conej,\nA nikt weselszych nie mia\u0142 sn\u00f3w\nJak \u015bwi\u0119ty zamy\u015blony.\nOkrutny czas\nNiszczy\u0142 w mig\nHistorii z\u017c\u00f3\u0142k\u0142e strony,\nTen oboj\u0119tnie sobie sta\u0142,\nNasz \u015bwi\u0119ty zamy\u015blony.\nNa niebie z\u0142ym\nWojenny czas\nRoz\u015bwietla\u0142 blask czerwony,\nOn w swej kapliczce sobie sta\u0142\nNasz \u015bwi\u0119ty zamy\u015blony.\nWiatr z pola ni\u00f3s\u0142\nOstry sw\u0105d\nMiast i wsi spalonych\nGdy on w kapliczce sobie sta\u0142\nNasz \u015bwi\u0119ty zamy\u015blony.\nNiejedne g\u0142owy\nSpad\u0142y z cia\u0142\nNiejedne z g\u0142\u00f3w korony,\nA on w gablotce tylko sta\u0142\nNasz \u015bwi\u0119ty zamy\u015blony.\nW g\u0142owie jego\nNie by\u0142o nic\nZ pomys\u0142\u00f3w tych szalonych,\nOj, siedzia\u0142 sobie, duma\u0142, \u015bni\u0142,\nNasz \u015bwi\u0119ty zamy\u015blony.\nI nic to, \u017ce\nW wojenny czas\nGin\u0119\u0142y bataliony,\nGdy on za szyb\u0105 sobie sta\u0142\nNasz \u015bwi\u0119ty zamy\u015blony.\nI nic to, \u017ce\nA\u017c tyle ust\nW rozpaczy wykrzywionych,\nGdy w swej kapliczce sobie sta\u0142\nNasz \u015bwi\u0119ty zamy\u015blony.\nI gdyby tak\nKto\u015b w\u015br\u00f3d nas\nZ \u017cycia zdj\u0105\u0142 zas\u0142ony,\nZobaczy\u0142by ilu jest\nTych \u015bwi\u0119tych zamy\u015blonych.\n", "special_attrs": {}, "id": "702", "special": false}