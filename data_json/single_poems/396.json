{"name": "Oto pokusa i wyzwanie\u2026", "link": "https://www.kaczmarski.art.pl/tworczosc/wiersze/oto-pokusa-i-wyzwanie/", "year": "1994", "text": "Te \u015bwiat\u0142a to ju\u017c blask stolicy \u2013\nMennicy \u0142ask i sztuk skarbnicy\u2026\nOto pokusa i wyzwanie,\nZagadka straszna i cudowna \u2013\nKl\u0119ska mnie czeka czy zaszczyty,\nCo zmieni\u0105 moje w\u0119drowanie?\nBo m\u0105dro\u015b\u0107 musi by\u0107 w\u0119drowna!\nBo czym jest to, co wiem i umiem\nPo latach lektur i docieka\u0144,\nJe\u017celi nie porusz\u0119 sumie\u0144\nW t\u0142umie, co nie wie, na co czeka\nMojej podr\u00f3\u017cy moc cudowna?\nBo m\u0105dro\u015b\u0107 musi by\u0107 w\u0119drowna!\nWi\u0119c przyjecha\u0142em do stolicy \u2013\nMennicy \u0142ask i sztuk skarbnicy,\nGdzie kim\u015b si\u0119 staje, kto by\u0142 niczym,\nGdy zauwa\u017c\u0105 go krytycy \u2013\nPo to przyje\u017cd\u017cam do stolicy!\nCzy moje sprawdz\u0105 si\u0119 recepty,\nGdy miejski ich do\u015bwiadczy sceptyk?\nNiech si\u0119 we wrzaw\u0119 zmieni\u0105 szepty\nI deszczem sypn\u0105 si\u0119 monety.\nDoceni smakosz i mecenas,\nGdy mnie londy\u0144ska ujrzy scena!\n", "special_attrs": {}, "id": "396", "special": false}