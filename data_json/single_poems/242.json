{"name": "Lalka, czyli polski pozytywizm", "link": "https://www.kaczmarski.art.pl/tworczosc/wiersze/lalka-czyli-polski-pozytywizm/", "year": "28.9.1989", "text": "(wg B. Prusa)\nNad Wis\u0142\u0105 gnie\u017cd\u017c\u0105 si\u0119 n\u0119dzarze,\nW ko\u015bcio\u0142ach \u2013 dobroczynne t\u0142umy.\nArystokraci i bogacze\nTopi\u0105 w wy\u015bcigach ci\u0119\u017ckie sumy.\nNikt nie wie, co naprawd\u0119 warte\nPo\u015bwi\u0119ce\u0144 po powsta\u0144czym dziele \u2013\nRzeckiemu \u015bni si\u0119 Bonaparte,\nWokulski kocha Izabel\u0119.\nNiedo\u017cywieni i gru\u017aliczy\nStudenci walcz\u0105 b\u0142azenad\u0105.\nSzlangbaum szlacheckie weksle liczy,\nPatrioci do Pary\u017ca jad\u0105.\nTrzeba na jak\u0105\u015b stawia\u0107 kart\u0119,\nAle rozs\u0105dniej gra\u0107 czy \u015bmielej?\nRzeckiemu \u015bni si\u0119 Bonaparte,\nWokulski kocha Izabel\u0119.\n\u015awiat jest brzemienny w wynalazki,\nW metale od powietrza l\u017cejsze.\nPolacy \u017cyj\u0105 z Bo\u017cej \u0142aski\nPiastuj\u0105c my\u015bli niedzisiejsze.\nW szaradzie u\u0142o\u017conej \u017cartem\nPogodnych wr\u00f3\u017cb nie wida\u0107 wiele \u2013\nRzeckiemu \u015bni si\u0119 Bonaparte,\nWokulski kocha Izabel\u0119.\nNa zyski apetyty rosn\u0105,\nZ pomys\u0142\u00f3w nie wychodzi \u017caden;\nZyskowna sp\u00f3\u0142ka handlu z Rosj\u0105\nWzi\u0119ta za narodow\u0105 zdrad\u0119.\nArty\u015bcie z W\u0142och o g\u0142osie zdartym\nSalon pod nogi zachwyt \u015bciele \u2013\nRzeckiemu \u015bni si\u0119 Bonaparte,\nWokulski kocha Izabel\u0119.\nProsty kolejarz nie chce poj\u0105\u0107,\n\u017be mo\u017cna z \u017cyciem chcie\u0107 si\u0119 rozsta\u0107.\nFigurki w oknie sklepu stoj\u0105,\nSklep zmienia pana, a \u015bwiat \u2013 posta\u0107.\nW powietrze wylatuje zamek\nStaj\u0105c si\u0119 marze\u0144 rozpadlin\u0105 \u2013\nRzecki umiera weteranem,\nWokulski \u2013 znika pod ruin\u0105.\n", "special_attrs": {}, "id": "242", "special": false}