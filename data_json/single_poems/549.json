{"name": "Sny i sny", "link": "https://www.kaczmarski.art.pl/tworczosc/wiersze/sny-i-sny/", "year": "10.5.1993", "text": "(wg Cervantesa)\nDon Kichot:\nNiegodne nas \u2013 za sprawy b\u0142ahe\n(Drobnych utrapie\u0144 lichy towar)\nP\u0142aci\u0107 rozpacz\u0105, gniewem, strachem,\nZu\u017cywa\u0107 w k\u0142\u00f3tniach cenne s\u0142owa,\nBy, kiedy przyjdzie pora na nie \u2013\nNa strach prawdziwy, gniew i rozpacz\nUjrze\u0107, \u017ce nie jeste\u015bmy w stanie\nWielkim wyznaniom sprosta\u0107.\nBo roztrwonione zryw\u00f3w skarby,\nS\u0142\u00f3w d\u017awi\u0119cznych \u2013 pogryzione z\u0142oto;\nByle nas szalbierz bierze w karby\nSmakuj\u0105c sw\u00f3j s\u0142owotok.\nSancho:\nNie ma spraw b\u0142ahych, s\u0105 niegodne\nSzlachetnych, co szlachetno\u015b\u0107 czcz\u0105,\nA nie pochyl\u0105 si\u0119, by podnie\u015b\u0107\nGrosz lepki \u015blin\u0105, albo krwi\u0105.\nNie ma s\u0142\u00f3w cennych ani tanich \u2013\nS\u0105 \u017ale u\u017cyte, lub nie w czas;\nLeczy si\u0119 nimi, albo rani:\nDajemy z nas, co kipi w nas.\nI nie tak \u0142atwo jest roztrwoni\u0107\nRozpacz i gniew, a zw\u0142aszcza strach,\nChyba \u017ce kto\u015b sam siebie goni\nI nie dogania \u2013 nawet w snach.\nDon Kichot:\nNiegodnie \u015bni\u0107, gdy \u015bwiat si\u0119 kruszy\nW r\u0119kach tych, kt\u00f3rzy nie \u015bpi\u0105 nigdy.\nCzy\u015bci \u2013 nie ujd\u0105 w nim katuszy,\nZbrukani \u2013 nie doznaj\u0105 krzywdy.\nKto\u015b musi sw\u0105 uderzy\u0107 kopi\u0105\nW zwodnicze, niewidzialne wrota,\nCo zatrza\u015bni\u0119te za Utopi\u0105,\nGdzie zwyk\u0142a, ludzka dr\u017cy \u2013 t\u0119sknota.\nNie czas na swary, p\u0142askie troski,\nOwies dla os\u0142a, chamstwo plebsu;\nCi pragn\u0105 poj\u0105\u0107 zamys\u0142 boski \u2013\nCi \u2013 zepsu\u0107 to, co mog\u0105 zepsu\u0107.\nSancho:\nS\u0105 sny \u2013 i sny, Ja wol\u0119 pospa\u0107\nZanim pomy\u015bl\u0119, kogo bi\u0107.\nStrach rz\u0105dzi mn\u0105 i gniew i rozpacz,\nLecz \u2013 przede wszystkim ch\u0119\u0107, by \u017cy\u0107.\nKto\u015b musi co dzie\u0144 karmi\u0107 os\u0142a\nBy dotrze\u0107 tam, gdzie dotrze\u0107 chce \u2013\nPlebs umie p\u0142askim troskom sprosta\u0107,\nO wrotach do Utopii wie;\nLecz pr\u00f3\u017cnej strze\u017ce si\u0119 nadziei,\nCho\u0107 o dostatku godnym \u015bni:\nI \u2013 co zepsuje \u2013 to poklei\nS\u0105 sny \u2013 i sny.\n", "special_attrs": {}, "id": "549", "special": false}