{"name": "Rytmy", "link": "https://www.kaczmarski.art.pl/tworczosc/wiersze/rytmy/", "year": "18.8.1997", "text": "O \u015bwicie wydmy \u015bci\u0105gaj\u0105 na siebie\nSko\u015bn\u0105 po\u015bwiat\u0119 z pobliskiej pustyni\nCo cienie k\u0142adzie na brzeg oceanu.\nS\u0142o\u0144ce promieniem w wodorostach grzebie\nCherlawy wietrzyk o smaku brzoskwini\nChc\u0105c nie chc\u0105c \u0142yka zdrow\u0105 porcj\u0119 tranu.\nDzie\u0144 si\u0119 rozk\u0142ada w rozpustnej spiekocie\nPoci si\u0119 blaskiem zakrzep\u0142ych kryszta\u0142\u00f3w\nOcean stoi obr\u00f3cony w niebo.\nRozkwit\u0142e w ska\u0142ach wapienne paprocie\nZajaw\u0105 cienia p\u0119czniej\u0105 poma\u0142u \u2013\nS\u0142ycha\u0107, jak ro\u015bnie skamienia\u0142e drzewo.\nZmierzch nad widnokres ko\u015bcio\u0142em wystrzeli\nZawiesi miasto z p\u0142on\u0105cej tkaniny\nNa kr\u00f3tki pacierz, p\u00f3ki s\u0142o\u0144ca zach\u00f3d\nFal\u0105 jedwabne prze\u015bcierad\u0142a \u015bcieli;\nFioletem b\u0142ysn\u0105 p\u0142ynne seledyny,\nSun\u0105c z szelestem szorstk\u0105 sk\u00f3r\u0105 piachu.\nTak czas si\u0119 bawi chwil\u0105 z oceanem,\nNiepomny pierwszej, nie\u015bwiadom ostatniej \u2013\nZawsze trafiaj\u0105c we w\u0142a\u015bciw\u0105 strun\u0119.\nChocia\u017c ju\u017c wszystko by\u0142o powiedziane\nTyle ju\u017c razy \u2013 ile ust i natchnie\u0144 \u2013\nPowiem raz jeszcze na w\u0142asny rachunek:\nMo\u017cna \u017cy\u0107 pi\u0119knie wierz\u0105c w \u017cycia szczero\u015b\u0107,\nKt\u00f3ra ocala, lub obraca wniwecz,\n\u017be nie zabraknie \u015bwit\u00f3w, dni i zmierzch\u00f3w\nZ ostatnim w\u0142\u0105cznie, po kt\u00f3rym dopiero \u2013\nJak m\u00f3wi\u0105 \u2013 zacznie si\u0119 \u017cycie prawdziwe\u2026\nChyba st\u0119sknione za tym, kt\u00f3re pierzch\u0142o.\n", "special_attrs": {}, "id": "530", "special": false}