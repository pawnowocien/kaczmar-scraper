{"name": "Opowiedz mi\u2026", "link": "https://www.kaczmarski.art.pl/tworczosc/wiersze/opowiedz-mi/", "year": "22.3.1980", "text": "Kurtyzany:\n\u2013 Opowiedz mi jak walczysz bohaterze\nKt\u00f3rego imi\u0119 m\u00f3wi si\u0119 w zachwycie\nJa w twoj\u0105 dobr\u0105 wol\u0119 nie chc\u0119 wierzy\u0107\nZabijasz by utrzyma\u0107 si\u0119 przy \u017cyciu\nGladiatorzy:\n\u2013 My gladiatorzy walczymy dla idei\nTr\u00f3jz\u0105b albo miecz\nTarcza albo sie\u0107\nWy uwielbiacie kiedy co\u015b si\u0119 dzieje\nP\u0142acicie za to co pragniecie mie\u0107\nMy gladiatorzy walczymy nasz\u0105 walk\u0105\n\u017bycie albo \u015bmier\u0107\nS\u0142awa albo gr\u00f3b\nWy uwielbiacie przed\u015bmiertny ludzki charkot\nZwyci\u0119zc\u00f3w wolno\u015b\u0107 albo z\u0142oty \u0142uk\nKurtyzany:\n\u2013 Opowiedz mi co czujesz gladiatorze\nGdy ostrze z br\u0105zu ci rozdziera sk\u00f3r\u0119\nNa pi\u015bmie twoich blizn nim si\u0119 po\u0142o\u017c\u0119\nOpowiedz mi jak cia\u0142o walczy z b\u00f3lem\nGladiatorzy:\n\u2013 My gladiatorzy nie cia\u0142em b\u00f3l czujemy\nCios to tylko krew\nKrew to tylko p\u0142yn\nWy nas niszczycie swoim zapomnieniem\nI nikt z nas nie jest pewien kto jest kim\nMy gladiatorzy pysznimy si\u0119 bliznami\nZ nich czerpiemy moc\nZ mocy ch\u0119\u0107 by \u017cy\u0107\nWy si\u0119 \u017cywicie naszymi pragnieniami\nBy z wszystkich walk o w\u0142asnych si\u0142ach wyj\u015b\u0107\nKurtyzany:\n\u2013 Opowiedz mi co my\u015blisz o mnie ch\u0142opcze\nMasz oczy m\u0142ode i jedwabn\u0105 twarz\nDlaczego p\u0142acisz mi za swoj\u0105 rozkosz\nKt\u00f3r\u0105 u tylu m\u0142odych dziewcz\u0105t masz\nGladiatorzy:\n\u2013 My gladiatorzy nie chcemy zna\u0107 swych kobiet\nKocha\u0107 albo \u017cy\u0107\nKocha\u0107 albo \u017cy\u0107\nWy w lupanarze macie spok\u00f3j w sobie\nPo nocy z wami nie zostaje nic\nMy gladiatorzy bawimy si\u0119 dzi\u015b razem\nJutro twarz\u0105 w twarz\nSkrzy\u017cujemy bro\u0144\nDzi\u015b nie pytajcie nas o nasze twarze\nI czemu dr\u017cy w pieszczocie twarda d\u0142o\u0144.\n", "special_attrs": {}, "id": "388", "special": false}