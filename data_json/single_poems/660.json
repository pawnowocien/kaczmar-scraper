{"name": "Wywiad z emerytem", "link": "https://www.kaczmarski.art.pl/tworczosc/wiersze/wywiad-z-emerytem/", "year": "15.9.1987", "text": "\u2013 M\u0142ody cz\u0142owieku, niech pan mi nie baja\nCo z\u0142e, co nies\u0142uszne, a co niew\u0142a\u015bciwe.\nMy\u015bmy oddali siebie w s\u0142u\u017cb\u0119 kraju\nNie po to by nas karci\u0107, albo by podziwia\u0107.\nPa\u0144stwo \u2013 to \u0142ad, a \u0142ad \u2013 to jest w\u0142adza.\nProsz\u0119 nie zgrywa\u0107 Hamleta przede mn\u0105.\nHamlet dla prywaty sw\u0105 ojczyzn\u0119 zdradza\u0142,\nJego protest by\u0142 tylko histeri\u0105 daremn\u0105.\nMy psychik\u0119 ludzk\u0105 widzimy na wylot.\nKa\u017cdy w sobie kryje sza\u0142 i niepokor\u0119.\nNajtrwalsze si\u0119 pa\u0144stwa do upadku chyl\u0105,\nJe\u017celi si\u0119 przed tym nie obroni\u0105 w por\u0119.\nPo to my jeste\u015bmy. Byli\u015bmy, b\u0119dziemy,\nSumienie spo\u0142ecze\u0144stwa i karz\u0105ca r\u0119ka.\nNaprawd\u0119 o wszystkich nazbyt wiele wiemy,\n\u017beby si\u0119 zawaha\u0107, gdy fundament p\u0119ka.\nKara sto\u0142ka? Paznokcie? Bicie? Twarde \u0142o\u017ce?\nNadu\u017cycie si\u0142y? Kapturowe s\u0105dy?\nJe\u015bli kto\u015b dla przekona\u0144 \u017cycie odda\u0107 mo\u017ce \u2013\nC\u00f3\u017c mu po paznokciach, kiedy ma pogl\u0105dy?\nOwszem, czuj\u0119 gorycz, gdy si\u0119 nas oskar\u017ca,\nGdy si\u0119 nienawidzi, albo nie docenia.\nAle to naszej pracy nieod\u0142\u0105czna mar\u017ca,\nKt\u00f3r\u0105 p\u0142acimy za racj\u0119 istnienia.\nNasz czas zawsze wraca, bo nasz idealizm\nTo jedna wielka czynu filozofia.\nOd pocz\u0105tku \u015bwiata \u015bwiat ci\u0105gle si\u0119 wali,\nA nie da si\u0119 powstrzyma\u0107 upadku bez ofiar.\nTo wszystko na razie, m\u0142ody przyjacielu.\nJest pan dowodem na to, \u017ce to my racj\u0119 mamy.\nNiech ka\u017cdy po swojemu pod\u0105\u017ca do celu.\nTymczasem \u2013 do widzenia. Jeszcze si\u0119 spotkamy.\n", "special_attrs": {}, "id": "660", "special": false}