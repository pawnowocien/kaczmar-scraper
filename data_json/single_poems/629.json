{"name": "Wed\u0142ug Gombrowicza narodu obra\u017canie", "link": "https://www.kaczmarski.art.pl/tworczosc/wiersze/wedlug-gombrowicza-narodu-obrazanie/", "year": "9.1.1993", "text": "Polak, to embrion narodziarski:\nZ lepianek pocz\u0105\u0142 si\u0119, z za\u015bciank\u00f3w,\nZ najazd\u00f3w ruskich i tatarskich,\nZ niemieckich katedr, w\u0142oskich zamk\u00f3w.\nW genealogii tej okre\u015bli\u0142\nOryginalny nar\u00f3d si\u0119 by,\nGdyby si\u0119 uczy\u0142 w\u0142asnej tre\u015bci,\nZamiast przymierza\u0107 cudze g\u0119by.\nChrystusem by\u0142 i Rzymianinem\nI w tej sprzeczno\u015bci \u017cy\u0142 \u2013 i wy\u017cy\u0142:\nTo d\u017awiga\u0142 krzy\u017c i czyj\u0105\u015b win\u0119,\nTo zn\u00f3w na szyi \u2013 tylko krzy\u017cyk.\nU \u017byda pi\u0142, bato\u017cy\u0142 \u017byda\nA przed \u017cydowsk\u0105 Matk\u0105 kl\u0119ka\u0142\nI czeka\u0142 \u0142aski malowid\u0142a\nNaj\u015bwi\u0119tsza ratuj go panienka!\nNie lubi stwarza\u0107 si\u0119 \u2013 by\u0107 chcia\u0142by.\nWszak B\u00f3g rzek\u0142: \u201eNiech si\u0119 stanie Polak\u201d,\nA szatan w p\u0142acz \u2013 Das ist unglaublich!\nNieszcz\u0119sna w Polsce moja dola!\nS\u0142usznie si\u0119 l\u0119ka Pan Ciemno\u015bci,\n\u017be ci\u0119\u017cko b\u0119dzie mia\u0142 z Lachami;\nW szczeg\u00f3\u0142ach przecie\u017c diabe\u0142 go\u015bci,\nA Polak gardzi szczeg\u00f3\u0142ami!\nNie lubi tworzy\u0107, lecz zdobywa\u0107\nGdy niedostatek mu doskwiera.\nUchodzi wi\u0119c za bohatera,\nAle nim nie jest, chocia\u017c bywa.\nGdy \u015bwiat przeszyje my\u015bli b\u0142yskiem\nI wielk\u0105 prawd\u0119 w lot uchwyci,\nTo traci na niej zamiast zyska\u0107\nI jeszcze b\u0119dzie si\u0119 tym szczyci\u0142.\nJak dziecko lubi si\u0119 przebiera\u0107\nPowtarza\u0107 s\u0142owa, miny, gesty,\nW dziadkowych nosi\u0107 si\u0119 orderach\nI nigdy mu niczego nie wstyd.\nOkrutny bywa, lub przylepny,\nW swoim poj\u0119ciu niekaralny,\nBo uczuciowo nie okrzep\u0142y,\nDojrzewaj\u0105cy, embrionalny.\nW niewoli \u2013 za wolno\u015bci\u0105 p\u0142acze\nNie wierz\u0105c, by j\u0105 kiedy\u015b zyska\u0142,\nTote\u017c gdy wolno\u015b\u0107 sw\u0105 zobaczy\n\u015awi\u0119con\u0105 wod\u0105 na ni\u0105 pryska.\nBezpiecznie tylko chcia\u0142 gard\u0142owa\u0107\nI romantycznie o niej marzy\u0107,\nA tu si\u0119 cia\u0142em sta\u0142y s\u0142owa\nI B\u00f3g wie co si\u0119 mo\u017ce zdarzy\u0107!\nOto wz\u00f3r dla \u015bwiata:\nPan si\u0119 z chamem zbrata\u0142.\nNie ma pana, nie ma chama \u2013\nJest ba\u0144ka mydlana.\nA\u017c si\u0119 s\u0142ysze\u0107 grom da\u0142,\nZ ba\u0144ki b\u0119dzie bomba!\nZ bomby b\u0142ysk, czyli blitz \u2013\nZnowu nie ma nic.\n", "special_attrs": {}, "id": "629", "special": false}