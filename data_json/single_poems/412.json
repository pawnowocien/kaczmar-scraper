{"name": "Pewno\u015b\u0107", "link": "https://www.kaczmarski.art.pl/tworczosc/wiersze/pewnosc/", "year": "1981", "text": "T\u0119 szans\u0119, kt\u00f3ra byt przed\u0142u\u017ca, przyznali sobie sami,\nOdpowiedzialno\u015b\u0107 rozumiej\u0105 jak im nale\u017cne prawo;\nMonopol na jedyn\u0105 prawd\u0119 \u2013 co myd\u0142o, co dynamit \u2013\nKupuj\u0105 po raz kt\u00f3ry\u015b z rz\u0119du za martwych braci s\u0142aw\u0119.\nPrzyk\u0142ad\u00f3w dobrej woli dali w historii ju\u017c niema\u0142o \u2013\nNie rozumieli\u015bmy ich uczu\u0107, nie doceniali\u015bmy dar\u00f3w.\nJednego pewni by\u0107 mo\u017cemy, w to jedno wierzy\u0107 \u015bmia\u0142o,\n\u017be b\u0119d\u0105 mimo wszystko kocha\u0107 nasz ma\u0142y, krn\u0105brny nar\u00f3d.\nWiedzy spragnieni \u2013 od pocz\u0105tku byli mistrzami nauk,\nW mig t\u0142umaczyli s\u0142\u00f3w znaczenia i wielkich prawd zawi\u0142o\u015b\u0107;\nArtystom woln\u0105 od wahania \u017co\u0142nierza dali \u015bmia\u0142o\u015b\u0107,\n\u017badne najperfidniejsze k\u0142amstwo przed nimi si\u0119 nie skry\u0142o.\nWstrzymaj\u0105 czas lub go przyspiesz\u0105, nie zabraknie im zapa\u0142u \u2013\nIch \u017cyciem, my\u015bl\u0105, si\u0142\u0105, prawem, nie w\u0142ada moc zegar\u00f3w,\nWi\u0119c tego by\u0107 mo\u017cemy pewni, w to jedno wierzy\u0107 \u015bmia\u0142o,\n\u017be b\u0119d\u0105 mimo wszystko nadal uczy\u0107 nasz g\u0142upi nar\u00f3d.\nPrzeryli ziemi\u0119 wzd\u0142u\u017c i wszerz, zebrali, co zasiali,\nNatury prawa nowe tworz\u0105, ich handel budzi podziw,\nZ otwartych paszczy wielkich hut lej\u0105 si\u0119 strugi stali,\nKt\u00f3re tocz\u0105 wszystko to, co tylko \u015bwiat urodzi.\nPo latach pracy, trud\u00f3w, potu, dowie\u015b\u0107 si\u0119 im uda\u0142o,\n\u017be do wszystkiego zdolnych jest beztroskich starc\u00f3w paru,\nWi\u0119c tego by\u0107 mo\u017cemy pewni, w to jedno wierzy\u0107 \u015bmia\u0142o,\n\u017be b\u0119d\u0105 mimo wszystko karmi\u0107 nasz wiecznie g\u0142odny nar\u00f3d.\nNikt nie jest dla nich bezimienny, bo ka\u017cdym si\u0119 zajmuj\u0105,\nZ uwagi za\u015b na ch\u0142odny klimat bezdomnych wida\u0107 rzadko;\nOdgadli, czym jest wolno\u015b\u0107 nasza i t\u0119 nam gwarantuj\u0105 \u2013\nU\u015bwiadomionej konieczno\u015bci mamy co dzie\u0144 a\u017c nadto.\nGwarancj\u0105 prawdy jest doktryna, jakich na \u015bwiecie ma\u0142o \u2013\nB\u0142\u0105dz\u0105cy sami b\u0142\u0105d sw\u00f3j mierz\u0105 by sami siebie kara\u0107,\nWi\u0119c tego by\u0107 mo\u017cemy pewni, w to jedno wierzy\u0107 \u015bmia\u0142o,\n\u017be nadal b\u0119d\u0105 chroni\u0107 nasz prawdziwie wolny nar\u00f3d.\n", "special_attrs": {}, "id": "412", "special": false}