{"name": "Ballada o Hidalgu Don Pedro i ksi\u0119\u017cniczce Inez", "link": "https://www.kaczmarski.art.pl/tworczosc/wiersze/ballada-o-hidalgu-don-pedro-i-ksiezniczce-inez/", "year": "1976", "text": "(wg zas\u0142yszanej anegdoty)\nOna nic o nim nie wiedzia\u0142a.\nZ t\u0119sknoty do niej \u015bciska\u0142 \u017cal go.\nKsi\u0119\u017cniczka imi\u0119 Inez mia\u0142a,\nA on Don Pedro by\u0142 Hidalgo.\n\u2013 Ach, wezm\u0119 ja wierzchowca mego\nW pi\u0119kno\u015bci co rywala nie ma;\nKopyt koloru czerwonego\nGromami strzel\u0119 w ru\u0144 czterema!\nOkna ksi\u0119\u017cniczki si\u0119 rozewr\u0105,\nOna a\u017c straci g\u0142os z zachwytu,\nA potem krzyknie: \u201eAch, Don Pedro,\nTw\u00f3j ko\u0144 czerwone ma kopyta!\u201d.\nJa na to nie przestaj\u0105c gna\u0107:\n\u201eTak, ale ja chc\u0119 z tob\u0105 spa\u0107!\u201d.\nI pomalowa\u0142 Pedro kopyta konia swego\nI ru\u0144 rozerwa\u0142 \u015bwie\u017c\u0105 pod wie\u017c\u0105 damy swej,\nAle nie drgn\u0119\u0142y szybki koloru b\u0142\u0119kitnego,\nNie krzykn\u0105\u0142 nikt: \u201eMym m\u0119\u017cem by\u0107 Don Pedro zaszczyt miej!\u201d.\n\u2013 Na nic kopyta nikn\u0105 w trawie!\nKo\u0144 \u0142eb powinien mie\u0107 czerwony!\nGdy zachwyt Inez nad nim zd\u0142awi,\nWkr\u00f3tce zostanie moj\u0105 \u017con\u0105.\nAch, my\u015bli ta \u2013 \u015bmia\u0142o\u015bci daj mi,\nBy czyny dor\u00f3wna\u0142y ch\u0119ciom! \u2013\nTak si\u0119 Don Pedro modli\u0142 w stajni\nUjmuj\u0105c w czerwie\u0144 \u0142eb zwierz\u0119cia.\n\u2013 Okna ksi\u0119\u017cniczki si\u0119 rozewr\u0105\nNa o\u015bcie\u017c wizjom siedmiu nieb\nI krzyknie Inez: \u201eAch, Don Pedro!\nTw\u00f3j rumak ma czerwony \u0142eb!\u201d.\nJa na to nie przestaj\u0105c gna\u0107:\n\u201eTak, ale ja chc\u0119 z tob\u0105 spa\u0107!\u201d.\nCuglami \u0142eb czerwony Don Pedro konia swego\nNa ru\u0144 skierowa\u0142 \u015bwie\u017c\u0105 pod wie\u017c\u0119 damy swej,\nAle nie drgn\u0119\u0142y szybki koloru b\u0142\u0119kitnego,\nNie krzykn\u0105\u0142 nikt: \u201eMym m\u0119\u017cem by\u0107 Don Pedro zaszczyt miej!\u201d.\n\u2013 To ci\u0105gle ma\u0142o! Ci\u0105gle ma\u0142o! \u2013\nDon Pedro \u0142eb czerwony g\u0142adzi,\nGdy jego Hidalgowe cia\u0142o\n\u017b\u0105dz dzikich wi\u0119cej wci\u0105\u017c gromadzi.\n\u2013 Ko\u0144 musi ca\u0142y by\u0107 czerwony! \u2013\nMy\u015bl nag\u0142a na Hidalga spada \u2013\nGdy tym jej do mnie nie przekonam,\nAch, biada mi! Ach, biada, biada!\nNiech okna Inez si\u0119 rozewr\u0105\nI niech w zachwycie z\u0142o\u017cy d\u0142onie;\nNiech krzyknie do mnie: \u201eAch Don Pedro!\nWszak ty masz czerwonego konia!\u201d.\nJa na to nie przestaj\u0105c gna\u0107:\n\u201eTak, ale ja chc\u0119 z tob\u0105 spa\u0107!\u201d.\nI gna\u0142 czerwony rumak, a\u017c ziemia pod nim dr\u017ca\u0142a!\nI oto patrzcie: W oknie ksi\u0119\u017cniczka sk\u0142ada d\u0142onie!\n\u2013 Ja kocham ci\u0119, Don Pedro, i pragn\u0119 twego cia\u0142a!\n\u2013 Tak, ale ja mam Czerwonego Konia!\nTak, ale ja mam Czerwonego Konia!\nTak, ale ja Czerwonego Konia mam!\n", "special_attrs": {}, "id": "37", "special": false}