{"name": "Popas w karawanseraju", "link": "https://www.kaczmarski.art.pl/tworczosc/wiersze/popas-w-karawanseraju/", "year": "8.5.1993", "text": "(wg Cervantesa)\nDon Kichot:\nOd\u015bwie\u017cmy si\u0119, m\u00f3j Sancho, w tym karawanseraju,\nGdzie czarnosk\u00f3re s\u0142ugi w jedwabiach i at\u0142asach\nStrudzonym podr\u00f3\u017cnikom sorbety nalewaj\u0105\nA egzotyczna pi\u0119kno\u015b\u0107 zaprasza by popasa\u0107.\nSancho:\nNie wiem, co to jest karawanseraj,\nAle nie pozwol\u0119 si\u0119 obra\u017ca\u0107.\nKarczma ta, to stara jest rudera\nGdzie si\u0119 wieprz rumieni za w\u0142odarza.\nS\u0142ugi, je\u015bli czarne, to od brudu,\nSzmaty \u2013 owszem, lepkim t\u0142uszczem b\u0142yszcz\u0105,\nPi\u0119kno\u015b\u0107 mo\u017cna mie\u0107 za par\u0119 escud\u00f3w\nI wstydliwe tanio kupi\u0107 pryszcze.\nZa ten sorbet dzi\u0119ki, bo mam wrzody;\nMo\u017ce nam tu dadz\u0105 kubek wody.\nDon Kichot:\nPi\u0119kna Pani, wznosz\u0119 toast\nPrzyjmij ho\u0142dy z mojej r\u0119ki,\nWprawdzie mi\u0142o\u015b\u0107 w \u015bwiat mnie wo\u0142a,\nAle s\u0142awi\u0119 Twoje wdzi\u0119ki.\nCni rycerze i pielgrzymi,\nPodejmijcie zew poety\nI strofami wi\u0105zanymi\nCzcijcie cud Kobiety!\nUchod\u017amy st\u0105d, m\u00f3j Sancho, lub dobywajmy broni,\nSnad\u017a sami Saraceni obsiedli ten przybytek,\nPoga\u0144skie obyczaje i wrogo\u015b\u0107 jak na d\u0142oni\nJedyn\u0105 odpowiedzi\u0105 na \u015bpiew m\u00f3j i zachwyty.\nSancho:\nNie wiem co to s\u0105 ci Saraceni,\nAle nie pozwol\u0119 si\u0119 obra\u017ca\u0107.\nOni nie poj\u0119li pa\u0144skich pieni,\nOna chce pieni\u0119dzy, nie o\u0142tarza.\nNie poganie to, lecz lud wierz\u0105cy,\nTyle wie, co dowie si\u0119 z ambony,\nCudzych s\u0142\u00f3w si\u0119 boi, w\u0142asnej \u017c\u0105dzy\nI oszustwo w\u0119szy z ka\u017cdej strony.\nWszystko, co nieznane mu \u2013 to wrogie,\nJed\u017amy st\u0105d i niech zostan\u0105 z Bogiem.\nDon Kichot:\nMy\u015bli moja, pie\u015bni zorzo,\nPom\u00f3\u017c nie gry\u017a\u0107 si\u0119 sromot\u0105,\nDaj mi wielko\u015b\u0107 s\u0142\u00f3w, co tworz\u0105,\nPrzed ma\u0142o\u015bci chro\u0144 ciemnot\u0105.\nCo za\u015bpiewam \u2013 niech si\u0119 stanie,\nNaczyniami nieszcz\u0119\u015b\u0107 \u2013 niemi!\nS\u0142awi\u0119 swoje ob\u0142\u0105kanie\nNa zb\u0142\u0105kanej ziemi.\n", "special_attrs": {}, "id": "453", "special": false}