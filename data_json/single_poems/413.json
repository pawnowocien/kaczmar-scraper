{"name": "Pielgrzymka", "link": "https://www.kaczmarski.art.pl/tworczosc/wiersze/pielgrzymka/", "year": "1979", "text": "Szli do stolicy ch\u0142opi w wielki g\u0142\u00f3d\nDo Cara z pro\u015bb\u0105 i ze skarg\u0105 szli\nI nie\u015bli w darze pie\u015bni chleb i mi\u00f3d\nBo\u017ce Caria chrani\nPrzez matk\u0119 Rosj\u0119 szli srebrzystych brz\u00f3z\nGdzie Sankt Petersburg z\u0142otem kopu\u0142 l\u015bni\nI Ojciec Wicher \u015bpiew pokorny ni\u00f3s\u0142\nBo\u017ce Caria chrani\nI doni\u00f3s\u0142 \u015bpiew ten tam gdzie czuwa\u0142 Car\nNad pomy\u015blno\u015bci\u0105 ludu swego dni\nPrzez okna komnat ch\u0142opski ch\u00f3r si\u0119 wdar\u0142\nBo\u017ce Caria chrani\nSzed\u0142 od stolicy w k\u0142us kozacki \u015bpiew\nW\u0105sy i szable konie pe\u0142nej krwi\nNie\u015bli nahajek \u015bwist i Cara gniew\nBo\u017ce Caria chrani\nI ch\u0142ost\u0119 kopyt bra\u0142 pokornie grunt\nBez s\u0142owa skargi i bez jednej \u0142zy\nA\u017c doszli tam gdzie ch\u0142opski \u015bpiewa\u0142 bunt\nBo\u017ce Caria chrani\nPrzez chwil\u0119 s\u0142ycha\u0107 by\u0142o jeden ch\u00f3r\nA potem jeszcze komend krzyk: poszli!\nI si\u0119 zacz\u0119\u0142o garbowanie sk\u00f3r\nBo\u017ce Caria chrani\nGrz\u0105z\u0142 w porzuconych chlebach kopyt b\u0142ysk\nI wsi\u0105ka\u0142 w ziemi\u0119 mi\u00f3d z domieszk\u0105 krwi\nLecz ci\u0105gle \u015bpiewa\u0142 o\u0107wiczony pysk\nBo\u017ce Caria chrani\nBo wiedzia\u0142 Car czego nie wiedzia\u0142 lud\nGdy okna stolic dr\u017c\u0105 bo ziemia dr\u017cy\n\u017be co innego znaczy \u015bpiew przez g\u0142\u00f3d\nBo\u017ce Caria chrani\n", "special_attrs": {}, "id": "413", "special": false}