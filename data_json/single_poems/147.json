{"name": "Encore, jeszcze raz", "link": "https://www.kaczmarski.art.pl/tworczosc/wiersze/encore-jeszcze-raz/", "year": "1977", "text": "(wg obrazu P. Fiedotowa)\nMam wszystko, czego mo\u017ce chcie\u0107 uczciwy cz\u0142owiek \u2013\n\u015awiatopogl\u0105d, wykszta\u0142cenie, m\u0142odo\u015b\u0107, zdrowie,\nRodzin\u0119, kt\u00f3ra kocha mnie, dwie, trzy kobiety,\nGitar\u0119, psa i oficerskie epolety!\nTo wszystko mia\u0142o cel, i otom jest u celu.\nNa stra\u017cy p\u00f3l bezkresnych stra\u017cnik (jeden z wielu).\nPrzy lampie le\u017c\u0119, drzwi zamkni\u0119te, p\u0142omie\u0144 drga,\nA ja przez szpad\u0119 ucz\u0119 skaka\u0107 swego psa!\nNa drzwi si\u0119 nie ogl\u0105daj, nasienie sobacze,\nGdzie w \u015bniegach nocny wilka trop i zaspy po pas.\nSkacz, jak ci ka\u017c\u0119, b\u0119d\u0119 patrzy\u0142 jak skaczesz!\nEncore, encore, jeszcze raz!\nZa oknem posterunku nic nie dzieje si\u0119,\nCzego bym umia\u0142 dopilnowa\u0107, albo nie.\nDali tu stert\u0119 starych futer i cz\u0142owieka,\nA\u017ceby by\u0142 i nie wiadomo na co czeka\u0142!\nWi\u0119c przypuszczenia snuj\u0119, licz\u0119 s\u0119ki w \u015bcianach,\nCzasem przek\u0142uj\u0119 ko\u0144cem szpady karakana,\nW oku mam b\u0142ysk! (Od knota co si\u0119 w lampie \u017carzy)\nCzerwony odcisk d\u0142oni na podpartej twarzy!\nNa drzwi si\u0119 nie ogl\u0105daj, nasienie sobacze,\nGdzie w \u015bniegach nocny wilka trop i zaspy po pas.\nSkacz, jak ci ka\u017c\u0119, b\u0119d\u0119 patrzy\u0142 jak skaczesz!\nEncore, encore, jeszcze raz!\nTak, jest gdzie\u015b \u015bwiat, obce j\u0119zyki, lecz nie tu.\nTu z ust dobywam g\u0142os, by rzuci\u0107 rozkaz psu!\nS\u0105 konstelacje gwiazd i nieprzebyte drogi,\nJa krokiem izb\u0119 mierz\u0119, gdy zdr\u0119twiej\u0105 nogi!\nI wtedy szczeka pies na ostr\u00f3g moich brz\u0119k,\nZe \u015bciany rezonuje mu gitary d\u017awi\u0119k\u2026\nZe wspomnie\u0144 pie\u015bni, kt\u00f3re znam, tka w\u0105tek wr\u00f3\u017cb,\nJak gdybym kiedy\u015b swoje \u017cycie prze\u017cy\u0142 ju\u017c\u2026\nNa drzwi si\u0119 nie ogl\u0105daj, nasienie sobacze,\nGdzie w \u015bniegach nocny wilka trop i zaspy po pas.\nSkacz, jak ci ka\u017c\u0119, b\u0119d\u0119 patrzy\u0142 jak skaczesz!\nEncore, encore, jeszcze raz!\nWi\u0119c jem i \u015bpi\u0119, pies \u015bledzi wszystkie moje ruchy.\nGdy pij\u0119, powiem czasem co\u015b, on wtedy s\u0142ucha.\nI widz\u0119 w oknie, zamiast zimy, lamp\u0119, psa\nI oficera, kt\u00f3ry pije tak jak ja!\nNic nie ma za t\u0105 \u015bcian\u0105 z wielkich ciemnych belek,\nNad stropem nazbyt niskim, by skorzysta\u0107 z szelek!\nNic we mnie, pr\u00f3cz do \u015bwiata \u017calu dzieci\u0119cego,\nTu nikt nie widzi, wi\u0119c si\u0119 wstydzi\u0107 nie mam czego!\nOczami za mn\u0105 nie w\u00f3d\u017a, nasienie sobacze!\nGdy pij\u0119 w towarzystwie alkoholowych zmor!\nI nie li\u017c mnie po r\u0119kach, gdy bij\u0119 ci\u0119 i \u2013 p\u0142acz\u0119!\nJeszcze raz! Jeszcze raz! Encore!\n", "special_attrs": {}, "id": "147", "special": false}