{"name": "Da Capo\u2026 [1997]", "link": "https://www.kaczmarski.art.pl/tworczosc/wiersze/da-capo-1997/", "year": "17.8.1997", "text": "Jeszcze s\u0142o\u0144ce nie zasz\u0142o, a ju\u017c ksi\u0119\u017cyc wisi\nNiepotrzebne zwierciad\u0142o w liszajach nade mn\u0105\nPo z\u0142ocistej po\u015bwiacie niesie czerep mnisi\nJakby mu si\u0119 \u015bpieszy\u0142o zapowiada\u0107 ciemno\u015b\u0107\nI jak on \u2013 zimne my\u015bli\nWci\u015bni\u0119te w bezsenno\u015b\u0107\nJeszcze terror nie ostyg\u0142, ju\u017c si\u0119 tyran szkoli\nCh\u0142oszcz\u0105c czas bezho\u0142owia przywr\u00f3ci porz\u0105dki\nZ hardych z\u0142o\u017cy ofiary, a trzoda przyzwoli;\nByle doi\u0107 j\u0105 co dzie\u0144 i puszcza\u0107 na \u0142\u0105ki\nSama sobie pozwoli\nZa\u0142o\u017cy\u0107 postronki\nJeszcze my\u015bmy nie starzy, a ju\u017c w m\u0142odych si\u0142a\nBezgranicznie rozrzutna \u2013 za nic ma granice\nNasze skromne pos\u0142ania bez s\u0142owa odsy\u0142a\nI beztrosko odkrywa w\u0142asne tajemnice.\nA w nas \u2013 wiedza niemi\u0142a\nSpacer pod ksi\u0119\u017cycem\u2026\n", "special_attrs": {}, "id": "114", "special": false}