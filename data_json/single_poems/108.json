{"name": "Czerwcowy wicher przy kominku", "link": "https://www.kaczmarski.art.pl/tworczosc/wiersze/czerwcowy-wicher-przy-kominku/", "year": "15.7.1999", "text": "Dom m\u00f3j na grzbiecie wiekowej \u017c\u00f3\u0142wicy\nPe\u0142znie ku morzu w porywistym szkwale;\nPo wielkiej bitwie rozproszone fale\nDo drzwi \u0142omoc\u0105 w spienionej panice.\nSzlochaj\u0105 okna o\u015blepione pian\u0105\nI deszczu meduz ogr\u00f3d si\u0119 spodziewa;\nJak \u017cagiel gnie si\u0119 \u015bciana oceanu\nKlucz ryb lataj\u0105cych osiada na drzewach.\nZa widnokresem, w p\u0142omienistych kwiatach\nRozkwita nagle koniec \u015bwiata.\nBezmy\u015blne palmy widowisku klaszcz\u0105,\nRekin na w\u0119\u017ce w\u015br\u00f3d traw si\u0119 zaczaja,\nNa dach opada bezszelestnie p\u0142aszczka\nI legion g\u0142odnych krab\u00f3w si\u0119 wyraja.\nDo szyby morski \u015blimak si\u0119 przykleja \u2013\nLiliowo-z\u0142oty jak chi\u0144ski mandaryn\nI jego blaskiem owija zawieja\nChmur wodorosty i \u017c\u00f3\u0142wia grzbiet stary.\nZa widnokresem, w p\u0142omienistych kwiatach\nPyszni si\u0119 s\u0142o\u0144cem koniec \u015bwiata.\nNietoperz sadzy w kominku si\u0119 miota,\nWy\u017cera chciwie g\u0105sienice \u017caru\nSpas\u0142e gar\u015bciami suchych li\u015bci lauru\nSkurczonych krucho jak martwa t\u0119sknota.\nS\u0142uchawk\u0119 paj\u0105k w sie\u0107 lepk\u0105 oplata,\nG\u0142odna papuga co\u015b po polsku gdera\nI dziobem wiesza si\u0119 na klatki kratach\n\u0141ypi\u0105c na kurzem poros\u0142y bumerang.\nZa widnokresem, w butwiej\u0105cych kwiatach\nWi\u0119dnie kolejny koniec \u015bwiata.\nM\u00f3j dom \u2013 na grzbiecie \u017c\u00f3\u0142wicy w g\u0142\u0119binie\nPrzez koralow\u0105 galaktyk\u0119 p\u0142ynie.\n", "special_attrs": {}, "id": "108", "special": false}