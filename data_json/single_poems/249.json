{"name": "Legenda o mi\u0142o\u015bci", "link": "https://www.kaczmarski.art.pl/tworczosc/wiersze/legenda-o-milosci/", "year": "22.2.2001", "text": "On j\u0105 dostrzeg\u0142 nagle, ona go dojrza\u0142a\nI \u015bwiat im znikn\u0105\u0142 z oczu, jak z dmuchawca puszek.\nCia\u0142o \u2013 jak powietrza \u2013 zapragn\u0119\u0142o cia\u0142a\nI czujnie si\u0119 j\u0119\u0142y obw\u0105chiwa\u0107 dusze.\nTyle niepewno\u015bci i odwagi tyle!\n\u017badne nie wiedzia\u0142o, \u017ce tylko przez chwil\u0119\u2026\nLiczyli razem gwiazdy, biedronki i ptaki,\nBo na siebie liczy\u0107 nie \u015bmieli na razie.\nKa\u017cdy gest \u2013 sygna\u0142em, ka\u017cdy u\u015bmiech \u2013 znakiem,\nLos \u2013 szyderczym szyfrem, astrologi\u0105 wra\u017ce\u0144.\nTyle prawd przewrotnych i tajemnic tyle!\n\u017badne nie wiedzia\u0142o, \u017ce tylko przez chwil\u0119\u2026\nA\u017c wr\u0119czy\u0142 jej tulipan: pr\u0119\u017cny, \u0142ebski, g\u0142adki,\nPurpur\u0105 nabrzmia\u0142y, jak p\u0142on\u0105cym mrokiem.\nA ona na to r\u00f3\u017cy rozchyli\u0142a p\u0142atki,\nBy sp\u0142yn\u0119\u0142y po nich \u017cyciono\u015bne soki.\nTyle tkliwych l\u0119k\u00f3w w nieuchronnej sile!\n\u017badne nie wiedzia\u0142o, \u017ce tylko przez chwil\u0119\u2026\nMisterium energii \u2013 wulkan, b\u0142yskawice,\nSzramy po pazurach i chwalebne si\u0144ce;\nZach\u0142ann\u0105 bachantk\u0119 skrzesa\u0142 z bladolicej,\nOna \u2013 z trubadura \u2013 swego barbarzy\u0144c\u0119.\nTyle zapami\u0119ta\u0144 i przebudze\u0144 tyle!\n\u017badne nie wiedzia\u0142o, \u017ce tylko przez chwil\u0119\u2026\nGniazdo i piskl\u0119ta, spe\u0142nione pragnienia,\nUznali wi\u0119c, \u017ce teraz sta\u0107 ich ju\u017c na wszystko:\nZa dnia naprawiali usterki istnienia,\nNoc\u0105 przy kominku strzegli paleniska.\nTyle dobrej woli, pr\u00f3\u017cnych trud\u00f3w tyle!\n\u017badne nie wiedzia\u0142o, \u017ce tylko przez chwil\u0119\u2026\nOn j\u0105 zacz\u0105\u0142 zdradza\u0107, cho\u0107by i w marzeniach,\nOna dr\u017ca\u0142a \u2013 czuj\u0105c cudzych oczu dotyk\u2026\nCzas im siebie sk\u0105pi\u0142 na wsp\u00f3lne ol\u015bnienia,\nW bitwy si\u0119 zmienia\u0142y codzienne k\u0142opoty.\nTyle w nich oskar\u017ce\u0144 i winy w nich tyle!\n\u017badne nie wiedzia\u0142o, \u017ce tylko przez chwil\u0119.\nI dopad\u0142 ich spok\u00f3j. Ani si\u0119 spostrzegli \u2013\nJu\u017c grzali zzi\u0119b\u0142e stopy, cho\u0107 wygas\u0142 kominek.\nI jeszcze z nawyku stare k\u0142\u00f3tnie wiedli,\nGdzie mi\u0142o\u015b\u0107 b\u0142\u0105dzi\u0142a, jak zb\u0119dny przecinek.\nTyle niespe\u0142nienia i przesytu tyle!\nAle ju\u017c wiedzieli, \u017ce tylko przez chwil\u0119\u2026\nA\u017c jemu si\u0119 zmar\u0142o i ona w \u015blad za nim\nOdesz\u0142a mi\u0119dzy gwiazdy, ptaki i biedronki.\nWszak byli na wieczno\u015b\u0107 w sobie zakochani,\nNie cierpi\u0105c nawet w k\u0142\u00f3tniach najkr\u00f3tszej roz\u0142\u0105ki.\nTyle by\u0142o \u017cycia \u2013 konania w nich tyle\u2026\nAni nie poczuli, \u017ce tylko przez chwil\u0119.\n", "special_attrs": {}, "id": "249", "special": false}