{"name": "Ballada o ladacznicy", "link": "https://www.kaczmarski.art.pl/tworczosc/wiersze/ballada-o-ladacznicy/", "year": "1977", "text": "Nasz zau\u0142ek nie jest d\u0142ugi i ma naro\u017cniki dwa,\nDwie ogromne sob\u0105 \u0142\u0105czy on ulice.\nZ nich przenika w nasze mury wielkomiejski szum i gwar,\nOd nas za\u015b wychodzi na nie ladacznica.\nWielu z nas wspomina jeszcze jej dziewcz\u0119cych flirt\u00f3w dni.\nBy\u0142a wielu uczu\u0107 celem i dziewic\u0105\nAle jej bezbronn\u0105 cze\u015b\u0107 zabra\u0142y kiedy\u015b draby trzy,\nKto\u015b przygarn\u0105\u0142 j\u0105 i pos\u0142a\u0142 na ulic\u0119.\nNo i dzi\u015b ju\u017c wie jak ubra\u0107 si\u0119\nBlue-jeans dziewczyna z twarz\u0105 niewzruszon\u0105.\nDo swego pana m\u00f3wi \u2013 kocham ci\u0119 \u2013\nDla niego usta swe maluje na czerwono.\nOn jej te\u017c nie kocha chocia\u017c to powtarza dzie\u0144 po dniu,\n\u0141\u0105czy ich wsp\u00f3lnota dobrych interes\u00f3w.\nOn pilnuje jej dok\u0142adnie, bo si\u0119 czasem zdaje mu\n\u017be zbyt \u015bmia\u0142e s\u0105 klient\u00f3w jej karesy.\nPrzez jej cia\u0142o jeszcze m\u0142ode przesz\u0142o kilku takich ju\u017c\nI pami\u0105tki po nich r\u00f3\u017cne ono nosi,\nLecz maskuje je skutecznie kolor ust i pudru r\u00f3\u017c;\nAlfons bije j\u0105 za \u015blady nami\u0119tno\u015bci.\nWi\u0119c ona wie jak pokazywa\u0107 si\u0119,\nKryj\u0105c siniaki g\u0142adkie eksponowa\u0107 \u0142ono.\nNa pokaz \u015bmia\u0107 si\u0119, milcze\u0107 kiedy \u017ale,\nDla pana swego usta swe malowa\u0107 na czerwono.\nCzasem tylko gdy przed lustrem spojrzy na zm\u0119czon\u0105 twarz,\nW kt\u00f3rej w\u015br\u00f3d pudr\u00f3w znika twarz dziewczyny,\nCo\u015b w jej duszy si\u0119 zaciska, m\u00f3wi \u2013 ma\u0142a w ciemno grasz,\nSko\u0144czysz licz\u0105c w my\u015blach skutki i przyczyny.\nNie szanuje ci\u0119 ju\u017c dzisiaj nikt, wsp\u00f3\u0142czuje ma\u0142o kto,\nBo si\u0119 przyzwyczajasz puszcza\u0107 z w\u0142asnej woli.\nTeraz rajfur tw\u00f3j ma si\u0142\u0119 ale gdy szlag trafi go \u2013\nKto ci\u0119 zechce uszanuje i obroni?\nWyeksploatowane cia\u0142o twe\nBez krzty godno\u015bci, my\u015bli \u2013 kogo ujmie ono?\nUsta zbyt md\u0142e by po\u017c\u0105da\u0107 je\nZostan\u0105 ci umalowane na czerwono.\n", "special_attrs": {}, "id": "47", "special": false}