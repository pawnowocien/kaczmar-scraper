{"name": "Zw\u0105tpienie", "link": "https://www.kaczmarski.art.pl/tworczosc/wiersze/zwatpienie/", "year": "3.3.1989", "text": "Co nas obchodzi\u0107 mog\u0142oby w tym kraju,\nGdzie przyjaciele z dala si\u0119 obchodz\u0105 \u2013\nCzy si\u0119 wrogowie starzy dogadaj\u0105,\nKogo pogodz\u0105, a komu dogodz\u0105.\nNa co si\u0119 jeszcze obra\u017ca\u0107 w ojczy\u017anie\nPrzeobra\u017conych i poobra\u017canych,\nGdzie, je\u015bli kto\u015b ci\u0119 przez przypadek li\u017anie \u2013\nTo, by otworzy\u0107 \u2013 nie zaleczy\u0107 \u2013 rany.\nCzego na Boga pragn\u0105\u0107 m\u00f3c nad Wis\u0142\u0105,\nCo nie jest jeszcze marzeniem spragnionych?\nFatamorgana \u2013 nazywa si\u0119 \u201eprzysz\u0142o\u015b\u0107\u201d,\n\u0179r\u00f3d\u0142a w oazach \u2013 strute lub strze\u017cone.\nKogo w\u015br\u00f3d swoich bli\u017anich nienawidzi\u0107,\nUszlachetniaj\u0105c pod\u0142o\u015b\u0107 przez nienawi\u015b\u0107,\nGdy si\u0119 nienawi\u015b\u0107 brzydzi tym, co widzi\nI w bezsilno\u015bci \u2013 nudzi, a nie d\u0142awi.\nZ kim porozmawia\u0107 w\u015br\u00f3d prawnuk\u00f3w Skargi,\nDla kt\u00f3rych s\u0142owa, nie my\u015bl \u2013 to rozmowa?\nO ch\u00f3rze marz\u0105 roztrzepane wargi\nInternowane w gadaj\u0105cych g\u0142owach.\nKogo pot\u0119pia\u0107 i czym, je\u015bli stempel\nZast\u0105pi\u0142 t\u0119pe ostrze pot\u0119pienia\nI \u2013 bezszelestnie, \u017ceby i\u015b\u0107 z post\u0119pem,\nTrzeba udziela\u0107 hurtem rozgrzeszenia?\nKomu da\u0107 mi\u0142o\u015b\u0107 w cieniu Jasnej G\u00f3ry,\nGdzie wszyscy tak ukochani bole\u015bnie,\n\u017be blizny wiary s\u0105 bliznami sk\u00f3ry,\nPr\u00f3buj\u0105c \u017cywym przyswoi\u0107 nieszcz\u0119\u015bcie.\nCo zdradzi\u0107 jeszcze w pa\u0144stwie Targowicy,\nGdy komuni\u015bci te\u017c krzycz\u0105 o zdradzie\nI pr\u00f3\u017cne plany pa\u0144stwowej mennicy,\n\u017beby srebrniki by\u0142y wci\u0105\u017c na sk\u0142adzie.\nJak wierzy\u0107 szczerze w narodu \u015bwi\u0105tyni,\nGdy na sztandarach \u2013 aksjomaty wiary\nPowyszywane s\u0105 ni\u0107mi z\u0142otymi,\nA dusza warczy, gdy widzi sztandary.\nKogo wynosi\u0107 pod niebo Lechit\u00f3w,\nGdzie tylu by\u0142o dziwnie wyniesionych\nI braknie br\u0105zu dla nowych pomnik\u00f3w\nW\u015br\u00f3d tylu starych \u2013 jeszcze nie str\u0105conych.\nJak \u017cy\u0107 w tylekro\u0107 zdobytym Muzeum,\nGdzie nie\u017cyj\u0105cy \u017cycia si\u0119 trzymaj\u0105\nWbrew rozs\u0105dkowi \u015bpiewaj\u0105c Te Deum,\nBy ich co\u015b wreszcie obesz\u0142o w tym kraju.\n", "special_attrs": {}, "id": "693", "special": false}