{"name": "Blues Odyssa", "link": "https://www.kaczmarski.art.pl/tworczosc/wiersze/blues-odyssa/", "year": "8.2.1995", "text": "Jestem lump. Zga\u015b to \u015bwiat\u0142o. Jaki diabe\u0142 ci\u0119 przys\u0142a\u0142.\nMusz\u0119 oczy otworzy\u0107, a ju\u017c spa\u0142em, jak dziecko.\nDok\u0105d jad\u0119 \u2013 przed siebie. Nie widzia\u0142e\u015b Odyssa?\nJe\u015bli chcesz, to powt\u00f3rz\u0119 ci to samo po grecku.\nPu pao brosta mu den ton ides ton Odyssea.\nDziwisz si\u0119, \u017ce tak m\u00f3wi\u0119? W \u015brodku nocy mnie budzisz\nZ walizami, z gitar\u0105\u2026 Kto ty jeste\u015b, Segovia?\nMy\u015blisz sobie \u2013 w\u0142\u00f3cz\u0119ga. Jestem lump, m\u00f3wi\u0105 ludzie.\nCo mnie ludzie obchodz\u0105. G\u0142ow\u0119 mam jak na g\u0142owniach.\nCzy\u017cby my\u015bli bola\u0142y? Ja ju\u017c pij\u0119 niedu\u017co.\nJeszcze troch\u0119 zosta\u0142o. Nie cz\u0119stuj\u0119, nie starczy.\nW ko\u0144cu jestem w podr\u00f3\u017cy. Te podr\u00f3\u017ce mi s\u0142u\u017c\u0105.\nZnaj\u0105 mnie boczne tory. Jak ka\u017cdego \u2013 na tarczy.\nNie patrz w bok, patrz si\u0119 na mnie. Widz\u0119, \u017ce ci nieswojo.\nAle wszed\u0142e\u015b, to sied\u017a tu. Nie wypada inaczej.\nNie b\u00f3j si\u0119, ja nie bij\u0119. Dzieci mnie si\u0119 nie boj\u0105.\nTylko matki si\u0119 brzydz\u0105. I nie dziwi\u0119 si\u0119 raczej\u2026\nWi\u0119c chcesz zosta\u0107 Segovi\u0105? \u017bycz\u0119 mi\u0142ej katorgi.\nDziewi\u0119\u0107dziesi\u0105t lat z r\u0119ki nie wypuszcza\u0142 gitary.\nPiszesz wiersze? A po co? Czy nie starczy nam Norwid.\nKamizelka niew\u0105ska. Chwytasz \u017cycie za bary.\nWszystkie miejsca zaj\u0119te! To jest przedzia\u0142 s\u0142u\u017cbowy.\nGdzie si\u0119 t\u0142uczesz po nocy z zasmarkanym bachorem?!\nTutaj ja z Telemachem mamy wa\u017cne rozmowy.\nZawsze znajdzie si\u0119 kto\u015b, kto si\u0119 znajdzie nie w por\u0119.\nJa si\u0119 myj\u0119, a cuchn\u0119. Trudno my\u0107 si\u0119 kikutem.\nTramwaj. Wiele lat temu. Zim\u0105 my\u0107 si\u0119 niezdrowo.\nPo co ja ci to m\u00f3wi\u0119? S\u0142owa, d\u017awi\u0119ki wyplute.\nZ\u0142\u00f3\u017c poemat, Norwidzie. Zagraj Requiem, Segovio.\nMia\u0142em d\u0142o\u0144, nie mam d\u0142oni. Mia\u0142em dusz\u0119 \u2013 ju\u017c nie mam.\nCzysta potrzeb redukcja. Co niezb\u0119dne \u2013 to w grobie.\nAle o mnie nie m\u00f3wmy. Nieciekawy to temat.\nTy masz wszystko przed sob\u0105. Opowiadaj o sobie.\n***\nZdaje si\u0119, \u017ce przysn\u0105\u0142em. Gdzie jeste\u015bmy? Zn\u00f3w tutaj.\nMusi tu by\u0107 sklep nocny. P\u00f3jd\u0119, sprawdz\u0119 i wracam.\nDaj\u017ce spok\u00f3j, nie trzeba. Na co mi ta waluta?\nO \u2013 niebieski Moniuszko\u2026 Dobra, oddam w Itace\u2026\nStasu doso to eos stin Itaka\n", "special_attrs": {}, "id": "80", "special": false}