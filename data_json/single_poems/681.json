{"name": "Zbigniewowi Herbertowi", "link": "https://www.kaczmarski.art.pl/tworczosc/wiersze/zbigniewowi-herbertowi/", "year": "30.6.1992", "text": "Oto oswajam \u015bmier\u0107 \u2013\nszlifuj\u0119 soczewk\u0119 pami\u0119ci\nAkwarium ryb egzotycznych,\nwzd\u0119tych okiem epoki\nKurz na sk\u00f3rze r\u0105k \u2013\nsproszkowane diamenty\nDobrowolna cykuta,\nkulturalny narkotyk\nW wypuk\u0142ym menisku \u0142zy,\nnieme twarze wida\u0107 najostrzej\nPowtarzaj\u0105 bezg\u0142o\u015bnie\nsw\u0105 nieustann\u0105 przestrog\u0119\nKrzyczy Marsjasz i Hamlet\npo\u0142yka powietrza ostrze\nFortynbras i Apollo\nz krwi ka\u017c\u0105 sp\u0142uka\u0107 pod\u0142og\u0119\nPo spektaklu nad scen\u0105\nchcia\u0142bym si\u0119 jeszcze pohu\u015bta\u0107\nDialektyki sznur szorstki\nkusz\u0105co st\u0119ka na haku\nAle idealistom\npisane \u0141o\u017ce Prokrusta\nDostojna faza Skargi\npokora pot\u0119gi smaku\nPrzed \u015bmieszno\u015bci\u0105 m\u0119cze\u0144stwa\nbroni ironii peryskop\nSystem uko\u015bnych luster\nzmy\u015blna pu\u0142apka na \u015bwiat\u0142o\nLecz drzazga z\u0142a utkwi w oku\ngdyby si\u0119 lustro rozprys\u0142o\nA brukowcem pogardy\nrozbi\u0107 je bardzo \u0142atwo\nOto potwierdza si\u0119 to\nco wiedzia\u0142em nie chc\u0105c uwierzy\u0107\nNeron czuje si\u0119 nie\u017ale\nnie s\u0142ucha nikt Aureliusza\nZ przes\u0142uchiwanych anio\u0142\u00f3w\n\u015bcieka jak \u015bcieka\u0142 wosk \u015bwie\u017cy\nPrzepowiadaj\u0105c przysz\u0142o\u015b\u0107\nkt\u00f3ra nikogo nie wzrusza\nTak wi\u0119c oswajam \u015bmier\u0107:\nCaryc\u0119 Czer\u0144 Mi\u0142osiern\u0105\nZastrzyk, Wystrza\u0142 lub Gaz\nwybuch w Europy okopie\nPozostawiam po sobie\nmoj\u0105 przysi\u0119g\u0119 na wierno\u015b\u0107\nLiniom d\u0142oni sk\u0142adan\u0105\nprzez obcinany paznokie\u0107\n", "special_attrs": {}, "id": "681", "special": false}