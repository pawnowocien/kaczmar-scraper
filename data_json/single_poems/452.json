{"name": "Pompeja lupanar", "link": "https://www.kaczmarski.art.pl/tworczosc/wiersze/pompeja-lupanar/", "year": "22.3.1980", "text": "Kurtyzany:\nLupanar w kt\u00f3rym sprzedajemy za bezcen swoje cia\u0142a\nKlient\u00f3w \u015bci\u0105ga z wszystkich okolicznych wsi i miast\n\u017byjemy z cudzych \u017c\u0105dz i wstyd\u00f3w\nKt\u00f3rych si\u0119 \u017cadna z nas nie ba\u0142a\nCho\u0107 przecie\u017c jest kobiet\u0105 ka\u017cda z nas\nPompeja! Pompeja!\nDla wszystkich co p\u0142ac\u0105 otwarte nasze drzwi!\nRozkoszy nowych wabi was nadzieja!\nTu sk\u0105d wydosta\u0107 si\u0119 nie mo\u017ce nikt.\nGladiatorzy:\nArena z kt\u00f3rej sprzedajemy za bezcen swe istnienia\nW napi\u0119ciu trzyma wszystkich kt\u00f3rym nuda trawi czas\n\u017byjemy z cudzych sn\u00f3w i l\u0119k\u00f3w\nW\u0142asne nie licz\u0105 si\u0119 marzenia\nCho\u0107 przecie\u017c jest m\u0119\u017cczyzn\u0105 ka\u017cdy z nas\nPompeja! Pompeja!\nDla wszystkich co p\u0142ac\u0105 otwarte skrzyd\u0142a bram!\nRozkoszy nowych wabi was nadzieja!\nTu gdzie w oklaskach przyjdzie zgin\u0105\u0107 nam\nPrzyjaciele:\nTo \u017cycie w kt\u00f3rym sprzedajemy za bezcen swoje dusze\nJest dane nam jak celi mrok i ostrza blask\n\u017byjemy z k\u0142amstw i cudzych \u0142ask co\nDo nieludzkiego \u017cycia zmusza\nCho\u0107 przecie\u017c jest cz\u0142owiekiem ka\u017cdy z nas\nPompeja! Pompeja!\nU boku gladiatora hetera szcz\u0119\u015bcie \u015bni!\nTak para naszych czas\u00f3w \u015blub zawiera\nNa jedn\u0105 noc i na niepewne dni\nWi\u0119c \u017cyjmy p\u00f3ki co, dop\u00f3ki b\u00f3l i rozkosz \u017cyj\u0105\nRo\u015blinom ci\u0119\u017ckim w owoc \u017cycie daj\u0105 gn\u00f3j i ka\u0142\nNikt dusz nie szuka w lupanarze\nWi\u0119c niech si\u0119 tu tymczasem skryj\u0105\nDop\u00f3ki kto\u015b nam nie odbierze cia\u0142\nPompejo! Pompejo!\nTy per\u0142o Imperium w \u015bcieku jego miast!\nPrzy \u017cyciu b\u0119dziesz trzyma\u0107 si\u0119 nadziej\u0105\nDop\u00f3ki b\u0119dzie \u017cy\u0142 ostatni z nas!\n", "special_attrs": {}, "id": "452", "special": false}