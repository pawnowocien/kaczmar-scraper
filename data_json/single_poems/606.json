{"name": "Twe szcz\u0119\u015bliwe panowanie\u2026", "link": "https://www.kaczmarski.art.pl/tworczosc/wiersze/twe-szczesliwe-panowanie/", "year": "1994", "text": "Twe szcz\u0119\u015bliwe panowanie to nie kwestia czar\u00f3w,\nTylko wiedza, jak poderwa\u0107 do dzia\u0142ania nar\u00f3d.\nZal\u0119knionych, wyg\u0142odnia\u0142ych, niezadowolonych\nPo zdobycze dla Korony s\u0142a\u0107 w zamorskie strony.\nTam przepadn\u0105 lub uczyni\u0105 ci\u0119 Matk\u0105 planety!\n\u017beby nar\u00f3d zadowoli\u0107, starczy bi\u0107 monety.\nPiel\u0119gnowa\u0107 tryumfy przodk\u00f3w to jest duma gminu!\n\u015awie\u017ce drwa zach\u0119ty ciska\u0107 w palenisko czynu!\nNie ustawa\u0107 w podsycaniu patriotycznych \u017car\u00f3w!\nS\u0142awi\u0107 Indii spichlerz z\u0142oty, bastion Gibraltaru!\nLecz nie s\u0142uchasz mnie, kr\u00f3lowo, nie s\u0142uchasz, niestety!\n\u017beby nar\u00f3d zadowoli\u0107, starczy bi\u0107 monety.\nPi\u0119kna i szlachetna wielce twa intencja, Pani,\nBy p\u0119kate kabzy miedzi nosili poddani,\nLecz pieni\u0105dza moc prawdziwa to ilo\u015b\u0107 towaru,\nKt\u00f3r\u0105 ci zapewni\u0105 Indie i stra\u017c Gibraltaru.\nTo najprostsza z istniej\u0105cych w\u0142adzy arytmetyk!\n\u017beby nar\u00f3d zadowoli\u0107, starczy bi\u0107 monety.\nCzy ten kr\u0105\u017cek miedzi b\u0119dzie mia\u0142 u ludzi wzi\u0119cie,\nCzy go przezw\u0105, wybacz s\u0142owo, kr\u00f3lowo \u2013 pierdni\u0119ciem,\nNie zale\u017cy od fantazji pudrowanych peruk,\nLecz od si\u0142y twych okr\u0119t\u00f3w i ludzi u ster\u00f3w!\nTak wi\u0119c, jak podejrzewa\u0142am, w tym jest sedno sprawy:\nWi\u0119cej m\u00f3wi\u0107 ju\u017c nie musisz! Zn\u00f3w ten tw\u00f3j lord Dawid!\n", "special_attrs": {}, "id": "606", "special": false}