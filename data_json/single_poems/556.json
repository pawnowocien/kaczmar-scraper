{"name": "Staro\u015b\u0107 Owidiusza", "link": "https://www.kaczmarski.art.pl/tworczosc/wiersze/starosc-owidiusza/", "year": "25.3.1987", "text": "\u2013 C\u00f3\u017c, \u017ce pi\u0119knie, gdy obco \u2013 kiedy\u015b tu b\u0119dzie Rumunia\nObmywana przez fale morza, co stanie si\u0119 Czarne.\nBarbarzy\u0144cy w ko\u017cuchach zmieni\u0105 si\u0119 w nar\u00f3d ambitny,\nPod Kolumn\u0105 Trajana zajmuj\u0105c si\u0119 drobnym handlem.\nUmr\u0119, patrz\u0105c z t\u0119sknot\u0105 na niedostrzegalne szczyty\nSiedmiu wzg\u00f3rz, kt\u00f3re cz\u0142owiek zamieni\u0142 w Wieczne Miasto,\nSk\u0105d przez kraje podbite, z r\u0105k do r\u0105k \u2013 niepi\u015bmiennych\nI\u015b\u0107 b\u0119dzie i nie dojdzie pismo Augusta z \u0142ask\u0105.\nNie ma tu z kim rozmawia\u0107, zw\u00f3j wierszy wart ka\u017cdej ceny.\nCia\u0142a kobiet ciekawych brane po\u015bpiesznie, bez kunsztu\nI bez szept\u00f3w bezwiednych \u2013 ch\u0142on\u0105, nie daj\u0105c nic w zamian,\nBia\u0142e nasienie Imperium w owc\u0105 pachn\u0105cym \u0142\u00f3\u017cku.\nZ dala od dworu i t\u0142umu \u2013 c\u00f3\u017c to za cena wygnania?\nM\u00f3wi\u0142em wszak sam \u2013 nad poezj\u0105 w\u0142adza nie mo\u017ce mie\u0107 w\u0142adzy.\nCyrku w pustelni\u0119 zamiana spok\u00f3j jednak odbiera,\nBo pyszniej dra\u017cni\u0107 Cesarza ni\u017c kupcom za opa\u0142 kadzi\u0107.\nRzymu mego kolumny! Wr\u00f3g z mur\u00f3w was powydziera\nI tylko we mnie zostanie czysty wasz grecki rodow\u00f3d!\nNa nim jednym si\u0119 wspieram tu, gdzie nie wiedz\u0105 \u2013 co Grecja,\nZ szacunkiem \u015bmiej\u0105c si\u0119 z czci, jak\u0105 oddaj\u0119 s\u0142owu.\nSen, jedzenie, gra w ko\u015bci do b\u00f3lu w schylonych plecach,\nWiersz od r\u0119ki pisany dla tych, kt\u00f3rym starczy \u2013 co maj\u0105.\nPi\u0119kna tu nikt nie obieca, za pi\u0119kno p\u0142aci si\u0119 z\u0142otem.\nPoj\u0105\u0142em, tworz\u0105c tu, jak z Ariadny powstaje paj\u0105k:\nNa paj\u0119czynie wyraz\u00f3w \u2013 barwy, zapachy i dotyk,\n\u0141\u0105ki, pa\u0142ace i ludzie \u2013 dr\u017c\u0105cy Rzym mojej duszy \u2013\nGeometria pami\u0119ci przodk\u00f3w wyzbyta brzydoty,\nZwierciad\u0142o \u017cywej harmonii diamentowych okruszyn.\nStoj\u0105 nade mn\u0105 tubylcy pachn\u0105cy czosnkiem i czuj\u0119,\nJak zmieniam si\u0119 w list do Stolicy, kt\u00f3ry nikogo nie wzrusza.\nKiedy\u015b tu b\u0119dzie Rumunia, Morze \u2013 ju\u017c Czarne \u2013 faluje\nI gleb\u0105 pie\u015bni si\u0119 staje cia\u0142o i \u015bwiat Owidiusza.\n", "special_attrs": {}, "id": "556", "special": false}