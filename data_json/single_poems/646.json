{"name": "Wojna postu z karnawa\u0142em", "link": "https://www.kaczmarski.art.pl/tworczosc/wiersze/wojna-postu-z-karnawalem/", "year": "1.11.1990", "text": "(wg obrazu P. Breughla st.)\nNiecodzienne zbiegowisko na \u015br\u00f3dmiejskim rynku\nW oknach, bramach i przy studni, w ko\u015bciele i w szynku.\nStraganiarzy, zakonnik\u00f3w, b\u0142azn\u00f3w i karze\u0142k\u00f3w\nRoi si\u0119 pstrokate mrowie, roi si\u0119 w\u015br\u00f3d zgie\u0142ku.\nPraca sta\u0142a si\u0119 zabaw\u0105, a zabawa \u2013 prac\u0105:\nTocz\u0105 si\u0119 po ziemi ko\u015bci, z kart si\u0119 sypi\u0105 wi\u00f3ry,\nNic nie znaczy ten, kto nie gra, ci co graj\u0105 \u2013 trac\u0105\nAle nie odr\u00f3\u017cni\u0107 w ci\u017cbie kt\u00f3ry z nich jest kt\u00f3ry.\nW drzwiach \u015bwi\u0105tyni na serwecie krzy\u017ce po trzy grosze,\nRozgrzeszeni wysypuj\u0105 si\u0119 bocznymi drzwiami.\nKl\u0119cz\u0105 ja\u0142mu\u017cnicy w prochu pomi\u0119dzy mnichami,\nNie odr\u00f3\u017cni\u0107, kt\u00f3ry \u015bwi\u0119ty, a kt\u00f3ry \u015bwi\u0119toszek.\nOszala\u0142o miasto ca\u0142e,\nNie wie starzec ni wyrostek\nCzy to post jest karnawa\u0142em,\nCzy karnawa\u0142 \u2013 postem!\nDosiad\u0142 stulitrowej beczki kapral kawalarzy\nKa\u0142dun \u2013 tarcz\u0105, he\u0142mem \u2013 rechot na rozlanej twarzy.\nZatkn\u0105\u0142 na swej kopii upieczony \u0142eb prosi\u0119cia,\nB\u0119dzie \u017carcie, b\u0119dzie picie, b\u0119dzie \u0142up do wzi\u0119cia.\nPrzeciw niemu \u2013 tron drewniany zaprz\u0119\u017cony w ksi\u0119\u017cy,\nA na tronie wychudzony tkwi aposto\u0142 postu.\nJu\u017c przeprasza Pana Boga za to, \u017ce zwyci\u0119\u017cy,\nA do r\u0119ki zamiast kopii wzi\u0105\u0142 Piotrowe Wios\u0142o.\nPrze\u015bcigaj\u0105 si\u0119 stronnicy w has\u0142ach i modlitwach,\nMinstrel \u015bpiewa jak to stan\u0105\u0142 brat przeciwko bratu.\nW przepe\u0142nionej karczmie gawied\u017a czeka rezultatu,\nDziecko macha chor\u0105giewk\u0105 \u2013 b\u0119dzie wielka bitwa.\nOszala\u0142o miasto ca\u0142e,\nNie wie starzec ni wyrostek\nCzy to post jest karnawa\u0142em,\nCzy karnawa\u0142 \u2013 postem!\nSiedz\u0119 w oknie, patrz\u0119 z g\u00f3ry, ca\u0142y \u015bwiat mam w oku,\nWidz\u0119 co kto kradnie, gubi, czego szuka w t\u0142oku.\nZmierzchem p\u00f3jd\u0119 do ko\u015bcio\u0142a, wyspowiadam grzeszki,\nNoc\u0105 przejd\u0119 si\u0119 po rynku i pozbieram resztki.\nZ nich karnawa\u0142owo-postn\u0105 uczt\u0105 jak si\u0119 patrzy\nUraduj\u0119 bliski sercu ludek wasz \u017cebraczy.\n\u017beby w waszym towarzystwie poj\u0105\u0107 prawd\u0119 ca\u0142\u0105:\nDusza moja \u2013 pragnie postu, cia\u0142o \u2013 karnawa\u0142u!\n", "special_attrs": {}, "id": "646", "special": false}