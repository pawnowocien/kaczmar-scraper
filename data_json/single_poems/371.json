{"name": "Ob\u0142omow, Stolz i ja", "link": "https://www.kaczmarski.art.pl/tworczosc/wiersze/oblomow-stolz-i-ja/", "year": "29.10.2001", "text": "(wg powie\u015bci I. Gonczarowa \u201eOb\u0142omow\u201d)\nWok\u00f3\u0142 Ob\u0142omowa od po\u0142udnia zamieszanie:\nStary Zachar wnosi tac\u0119 \u2013 paruj\u0105cy \u017cur\nI z grzybami jeszcze ciep\u0142y pier\u00f3g na \u015bniadanie;\nGromko brzmi z wej\u015bciowych drzwi przyjaciel Stolz \u2013 bonjour!\nStolz \u2013 gor\u0105czka \u2013 zdziera z okien grube warstwy kotar,\nDzwoni obcas po posadzce, r\u00f3g my\u015bliwski gra.\nGwa\u0142tem wpada do salonu dzie\u0144 w kaskadach z\u0142ota:\n\u2013 Hej, wach\u2019 auf, Iljo Iljiczu! Mais, reveille-toi!\nA Ob\u0142omow na kanapie\nNi to marzy, ni to chrapie\nI przed \u015bwiat\u0142em \u0142eb zas\u0142ania,\nI nieskory do \u015bniadania.\nPikowan\u0105 kryje ko\u0142dr\u0105\nG\u0119b\u0119 dobr\u0105, g\u0119b\u0119 m\u0105dr\u0105,\nAle jakby niepotrzebn\u0105,\nBo niezdoln\u0105 trafi\u0107 w sedno.\nMo\u017ce szkoda na to czasu?\n\u2013 Zachar, mi\u0142yj! Nalej kwasu!\nRzutki Stolz to cz\u0142ek \u015bwiatowy i spr\u0119\u017cyna czynu \u2013\nPrzystrzy\u017cone bokobrody, woskowany w\u0105s;\nZna go Pary\u017c, Sankt Petersburg, je\u017adzi do Londynu,\nKowal losu, kt\u00f3ry posiad\u0142 salonowy pl\u0105s.\nZawsze w ruchu! Z miejsca w miejsce gna, co ko\u0144 wyskoczy!\n\u015awiat umyka mu spod st\u00f3p, jak \u015bnieg spod \u015bmig\u0142ych sa\u0144.\nW ka\u017cdym przejrzy si\u0119 zwierciadle \u2013 zr\u0119czny i uroczy \u2013\nW politurze gabinet\u00f3w, w l\u015bni\u0105cych oczach pa\u0144\u2026\nA Ob\u0142omow na kanapie\nRozproszone my\u015bli \u0142apie,\nA jak z\u0142apie \u2013 to zap\u0142acze,\nA to znaczy, \u017ce co\u015b znacz\u0105\u2026\nC\u00f3\u017c, \u017ce znacz\u0105, skoro gin\u0105\nZa rozstajem, za r\u00f3wnin\u0105\nW blasku, co \u017arenice dra\u017cni\u2026\nMo\u017ce by tak p\u00f3j\u015b\u0107 do \u0142a\u017ani?\nMo\u017ce szkoda na to czasu?\n\u2013 Zachar, mi\u0142yj! Nalej kwasu!\nStolz \u2013 przyjaciel \u2013 nie rozumie, rzuca si\u0119 ratowa\u0107!\nUtrze\u0107 by sur\u00f3wk\u0119 z marchwi! \u017bur i pier\u00f3g precz!\nEj, zrobimy my cz\u0142owieka z tego Ob\u0142omowa!\nPrzystrzy\u017cemy, wystroimy, str\u00f3j to g\u0142\u00f3wna rzecz!\nWszak nie tacy teraz robi\u0105 zyski i kariery!\nSama swo\u0142ocz i krymina\u0142! Starczy tylko chcie\u0107!\nIlja! Z ciebie cz\u0142ek rozumny, obywatel szczery!\nPomy\u015bl tylko, gdzie by\u015b m\u00f3g\u0142 ju\u017c by\u0107! Co m\u00f3g\u0142by\u015b mie\u0107!\nA Ob\u0142omow na kanapie\nNad haftkami gaci sapie\nI wspomina w melancholii\nWiejski dw\u00f3r, dmuchawce w polu \u2013\nDw\u00f3r dzieci\u0144stwa, jak za mg\u0142\u0105,\nGdzie \u2013 gdy chc\u0105 \u2013 to wszyscy \u015bpi\u0105\u2026\nA tu dramat, trudna sprawa:\nZwinna spinka, wredny krawat.\nMo\u017ce szkoda na to czasu?\n\u2013 Zachar, mi\u0142yj! Nalej kwasu!\n\u015aliskie pod\u0142\u00f3g arabeski, lustra, \u017cyrandole,\nAmfilad\u0105 szybkich spojrze\u0144 echem sunie szept.\nMaski, miny i grymasy, blask i zgie\u0142k przy stole,\nBursztynowy lep na muchy! Od much czarny lep!\nStolz pod r\u0119k\u0119 Ilj\u0119 trzyma, by nie uciek\u0142 g\u0142upiec:\nChce wyswata\u0107 go ze \u015bwiatem \u2013 \u017ce\u0144 si\u0119, Ilja, \u017ce\u0144!\nA\u017c wyrywa si\u0119 Ob\u0142omow, trzewikami tupie:\n\u2013 \u017beby \u015bwiat\u0142em si\u0119 nacieszy\u0107, trzeba znale\u017a\u0107 cie\u0144\u2026\nZaci\u0105gni\u0119te zn\u00f3w kotary,\n\u017bur i pier\u00f3g wni\u00f3s\u0142 Zachary\nI przymyka si\u0119 powieka \u2013\nKocha\u0107 \u015bwiat? Tak, lecz z daleka,\nZ \u017cyczliwo\u015bci\u0105 i dobroci\u0105,\nNie pytaj\u0105c \u2013 za co? Po co?\nKo\u0142dra grzeje jak samowar,\nWraca sen do Ob\u0142omowa\u2026\nMo\u017ce szkoda na to czasu?\n\u2013 Zachar, mi\u0142yj! Nalej kwasu!\nTaki z nim i Stolzem kram \u2013\nA ja\u2026 obu w sobie mam.\n", "special_attrs": {}, "id": "371", "special": false}