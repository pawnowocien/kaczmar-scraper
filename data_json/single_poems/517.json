{"name": "Romantyczno\u015b\u0107 (Do sztambucha)", "link": "https://www.kaczmarski.art.pl/tworczosc/wiersze/romantycznosc-do-sztambucha/", "year": "25.8.1998", "text": "Wspomnij, Alusiu, jake\u015bmy byli\nNa wzg\u00f3rzu ponad jeziorem\nPewni wieczno\u015bci, niepewni chwili\nPi\u0105tego lipca wieczorem.\nNa drugim brzegu w\u0119dkarz, jak wa\u017cka,\nRozsy\u0142a\u0142 kr\u0119gi po wodzie,\nNad kt\u00f3r\u0105 s\u0142o\u0144ca miedziana blaszka\nW las si\u0119 toczy\u0142a jak co dzie\u0144.\nNagle, na pustym ju\u017c niebosk\u0142onie\nRosn\u0105 bezkresne witra\u017ce,\nJezioro p\u0142onie i niebo p\u0142onie\nI w jednym stoj\u0105 po\u017carze.\nTkwimy po\u015brodku ognistej t\u0119czy\nJak roz\u017carzone polana\u2026\nCiebie co\u015b dr\u0119czy i mnie co\u015b dr\u0119czy \u2013\nUdr\u0119ka to niezr\u00f3wnana.\nPotem w p\u00f3\u0142mroku zleg\u0142a dolina\nW oczekiwaniu ksi\u0119\u017cyca.\nI resztki \u015bwiat\u0142a ze szklanic wina\nB\u0142yska\u0142y w naszych \u017arenicach.\nJam ci powoli wsuwa\u0142 w usteczka\nHomara grzbiet \u2013 samo zdrowie,\nI potoczy\u0142a si\u0119 kropeleczka,\nAle kt\u00f3r\u0119dy \u2013 nie powiem.\nTy\u015b mi ostryg\u0119 da\u0142a \u015bwie\u017cutk\u0105\nJam w pasji morsko\u015b\u0107 jej wsysa\u0142.\nAle doznanie trwa\u0142o zbyt kr\u00f3tko\n\u017bebym je zdo\u0142a\u0142 opisa\u0107.\nCo by\u0142o potem? Oboje m\u0142odzi\nA noc lipcowa gor\u0105ca\u2026\nNie\u015bmia\u0142o nasze zapa\u0142y ch\u0142odzi\u0142\nLiliowy podmuch miesi\u0105ca.\nPozosta\u0142 po nas pancerz homara,\nOstryg puzderka otwarte\u2026\nCo w nas zosta\u0142o? Powiem ci zaraz\nI nie zas\u0142oni\u0119 si\u0119 \u017cartem.\nBo po tym, co\u015bmy wtedy prze\u017cyli\nMo\u017ce jeste\u015bmy mniej rzewni,\nJu\u017c pewni siebie i pewni chwili\u2026\nZa to wieczno\u015bci niepewni.\n", "special_attrs": {}, "id": "517", "special": false}