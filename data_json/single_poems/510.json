{"name": "Rechot S\u0142owackiego", "link": "https://www.kaczmarski.art.pl/tworczosc/wiersze/rechot-slowackiego/", "year": "19.7.1999", "text": "Za rz\u0105d\u00f3w kniazia Jura Heretyka\n(Kt\u00f3rego lud zwa\u0142 tak\u017ce \u2013 U\u015bmiechni\u0119tym),\nW czasach, gdy \u017cycia p\u0119d oddech zatyka\u0142,\nA pow\u00f3z dziej\u00f3w dziwne bra\u0142 zakr\u0119ty,\nGdy si\u0119 z herezj\u0105 boryka\u0142 Watykan,\nCho\u0107 ekumenizm g\u0142osi\u0142 Ojciec \u015awi\u0119ty \u2013\nJa ju\u017c nie \u017cy\u0142em od p\u00f3\u0142tora wieku,\nLecz \u2013 nie do ko\u0144ca \u2013 krytykom na przek\u00f3r.\nKraj wyszed\u0142 w\u0142a\u015bnie z d\u017cumy i powodzi,\nPolak wi\u0119c s\u0142aby jeszcze by\u0142 i mokry.\nKnia\u017a-ewangelik katolik\u00f3w godzi\u0142\nI zad\u017cumionych usi\u0142owa\u0142 odkry\u0107,\n\u017beby w narodzie m\u00f3r si\u0119 nie odrodzi\u0142,\nBowiem z zarazy korzysta\u0142y \u0142otry\nI, jak si\u0119 w dziejach przydarzy\u0142o nieraz,\nRozkwita\u0142 chory, a zdrowy umiera\u0142.\nWie, kto ratowa\u0142 kiedy ton\u0105cego,\n\u017be ratowany \u2013 ratownika d\u0142awi\nI, kogo przed tym w por\u0119 nie ostrzeg\u0105,\nTen i sam ton\u0105c \u2013 topielca nie zbawi;\nNajprostszy mora\u0142 pragn\u0119 wysnu\u0107 z tego:\nTrudniej cz\u0142owieka ni\u017c pa\u0144stwo naprawi\u0107,\nWi\u0119c, zgry\u017a\u0107 nie mog\u0105c twardego orzecha,\nKto ton\u0105\u0142 \u2013 ton\u0105\u0142, a knia\u017a si\u0119 u\u015bmiecha\u0142.\nA tam, gdzie sucho \u2013 wielkie trwa\u0142y prace:\nPuch\u0142y od p\u0142od\u00f3w obfito\u015bci spichrze,\nKute w krysztale podniebne pa\u0142ace\nBlask s\u0142o\u0144cu krad\u0142y w z\u0142otono\u015bnym wichrze;\nLecz nie zamieszka\u0142 w nich, kto nie mia\u0142 za co\nI gniew ogarnia\u0142 go na widok tych\u017ce,\nWi\u0119c rzuca\u0142 warsztat, zaniedbywa\u0142 rol\u0119\nI z rozrzewnieniem wspomina\u0142 niewol\u0119.\nWielu ubogich duchem i maluczkich\nDot\u0105d nieznane ol\u015bni\u0142y b\u0142yskotki:\nSztuk\u0105 \u2013 kuglarskie by\u0142y dla nich sztuczki,\nPi\u0119knem \u2013 konterfekt p\u00f3\u0142go\u0142ej kokotki,\nNauk\u0105 \u2013 ca\u0142kiem kosztowne nauczki,\nA wiedz\u0105 \u2013 wr\u00f3\u017cby, bajeczki i plotki.\nCi zapomnieli marz\u0105c o kokosach,\n\u017be ich kr\u00f3lestwo \u2013 dopiero w niebiosach.\nChciwy odmiany po wioskach i miastach\nCz\u0142ek bra\u0142 si\u0119 za to, co najlepiej umia\u0142;\nGroszem publicznym pan starosta szasta\u0142\n(To dla plebana, to dla pana kuma),\nWy\u017cej katedry rych\u0142o bank wyrasta\u0142\nCzyni\u0105c tym zam\u0119t w niepr\u0119dkich rozumach,\nGdy msz\u0119 niedzieln\u0105 zamawia\u0142 w ko\u015bciele\nSpasiony krzywd\u0105 wiernych Z\u0142oty Cielec.\nPyszni\u0142 si\u0119 szatan swoim widowiskiem:\nKarczemna burda \u2013 politycznym sporem,\nWolno\u015b\u0107 \u2013 przekle\u0144stwem, czysto\u015b\u0107 \u2013 po\u015bmiewiskiem,\nRubaszny czerep \u2013 cn\u00f3t patrioty wzorem,\nW\u0142asna g\u0142upota \u2013 niecnym obcych spiskiem,\nRozs\u0105dek \u2013 zdrad\u0105, a zdrada honorem.\nKto sprawiedliwy w tym dymi\u0105cym kotle \u2013\nWida\u0107 nauczy\u0142 si\u0119 lata\u0107 na miotle.\nWi\u0119c z lotu miot\u0142y dostrze\u017ce przez chwil\u0119\nKosmiczny zamiar wichrowej spirali:\nOwszem, tam w dole pogorzelisk tyle!\nCo zap\u0142on\u0119\u0142o \u2013 musi si\u0119 wypali\u0107.\nZostan\u0105 w w\u0119glu \u0142apy krokodyle,\nA to, co cz\u0142owiek wzni\u00f3s\u0142 \u2013 to cz\u0142owiek zwali;\nTen \u015blad jaszczurzy znaczy jego dzieje:\nPe\u0142znie, wi\u0119c d\u0105\u017cy \u2013 d\u0105\u017cy, wi\u0119c istnieje.\nBa! Nawet wampir od polskiej krwi t\u0142usty,\nSiedz\u0105c w pa\u0142acu car\u00f3w namiestnika,\nNiebieskooki, m\u0142ody, z\u0142otousty,\n\u0141ab\u0119dzich szyi dziewic nie dotyka,\nPrzestrzega postu, chodzi na odpusty,\nI wojny z czosnkiem i krzy\u017cem unika.\nPatrz\u0105c na niego przysi\u0105g\u0142by\u015b \u0142askawco,\n\u017be si\u0119 z krwiopijcy niemal sta\u0142 krwiodawc\u0105!\nSny o wielko\u015bci srebrne s\u0105, a kruche;\nPolak dla siebie bywa niebezpieczny.\nI c\u00f3\u017c, \u017ce wy\u015bni odrodzenie Duchem,\nKiedy ten duch w nim \u2013 zgo\u0142a \u015bredniowieczny.\nNiechaj wi\u0119c \u0142yka o\u015blizg\u0142\u0105 ropuch\u0119,\nZw\u0142aszcza, \u017ce w g\u0119bie nader wci\u0105\u017c waleczny,\nA skoro \u017cycie jest snem \u2013 niech si\u0119 we \u015bnie\nSpe\u0142ni jak zechce\u2026\u2013 nie budz\u0105c przedwcze\u015bnie!\n", "special_attrs": {}, "id": "510", "special": false}