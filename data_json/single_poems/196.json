{"name": "Kariera Nikodema Dyzmy", "link": "https://www.kaczmarski.art.pl/tworczosc/wiersze/kariera-nikodema-dyzmy/", "year": "12.10.1990", "text": "(wg T. Do\u0142\u0119gi-Mostowicza)\nM\u00f3j \u015bmiech histerii i pogardy\nDo waszych uszu nie dociera.\nTo On jest dzielny, m\u0105dry, twardy \u2013\nJa tylko \u2013 wariat, degenerat.\nOn jest s\u00f3l ziemi i ko\u015b\u0107 z ko\u015bci,\nNosiciel nieobj\u0119tych d\u0105\u017ce\u0144\u2026\nA ja \u2013 w monoklu \u015bmie\u0107 ludzko\u015bci,\nZdeklasowany, chory ksi\u0105\u017c\u0119.\nWi\u0119c \u015bmiech piskliwy we mnie wzbiera\nNa widok pychy i charyzmy \u2013\nNa wasz\u0105 miar\u0119 to kariera!\nKariera Nikodema Dyzmy!\nW pas si\u0119 k\u0142aniaj\u0105 ministrowie\nU st\u00f3p by\u0142ego fordansera;\nWyrokiem jest \u2013 cokolwiek powie,\nNikim jest \u2013 kogo sponiewiera.\nKocha go moja pi\u0119kna siostra,\nWszyscy si\u0119 boj\u0105 go lokaje,\nNie wida\u0107 wi\u0119c, gdy budzi postrach \u2013\nCzego i gdzie mu nie dostaje.\nWi\u0119c \u015bmiech piskliwy we mnie wzbiera\nNa widok pychy i charyzmy \u2013\nNa wasz\u0105 miar\u0119 to kariera!\nKariera Nikodema Dyzmy!\nOdrzuci\u0142 tych, po kt\u00f3rych wspi\u0105\u0142 si\u0119,\nLecz sami sobie winni teraz,\nGdy w swoim wszechwiedz\u0105cym d\u0105sie\nMa\u0142o pozycji mu \u2013 premiera!\nRzecznicy salonowej t\u0142uszczy\nUnosz\u0105 brwi: \u2013 To wielki cz\u0142owiek!\nJa krzycz\u0119: \u2013 Cham to! Cham griaduszczij! \u2013\nLecz przecie\u017c mam nier\u00f3wno w g\u0142owie.\nWi\u0119c \u015bmiech piskliwy we mnie wzbiera\nNa widok pychy i charyzmy \u2013\nNa wasz\u0105 miar\u0119 to kariera!\nKariera Nikodema Dyzmy!\nNikodem! M\u0105\u017c opatrzno\u015bciowy!\nBez wad charakter, bez rozterek!\nOto Polaka portret nowy!\nTylko mu w r\u0119ce da\u0107 siekier\u0119!\nLecz zmilcz\u0119. Ma nade mn\u0105 w\u0142adz\u0119\nI zapowiedzia\u0142 mi to w por\u0119,\n\u017be je\u015bli go w czymkolwiek zdradz\u0119\nNatychmiast wy\u015ble mnie do Tworek!\nWi\u0119c \u015bmiech p\u0142aczliwy we mnie wzbiera\nNa widok pychy i charyzmy \u2013\nNa wasz\u0105 miar\u0119 to kariera!\nKariera Nikodema Dyzmy!\n", "special_attrs": {}, "id": "196", "special": false}