{"name": "Linoskoczek II", "link": "https://www.kaczmarski.art.pl/tworczosc/wiersze/linoskoczek-ii/", "year": "4.8.1989", "text": "Otworzyli nam nasz cyrk \u2013 z pe\u0142n\u0105 pomp\u0105, z pe\u0142nym szpanem\nI wo\u0142aj\u0105 \u2013 ta\u0144czta teraz na linie tak, jak chceta!\nProgram ustalony ju\u017c, numery s\u0105 wybrane\nI recenzj\u0119 wasza w\u0142asna wystawi wam gazeta!\nKto chce, niech poskramia lwy, a kto chce \u2013 niech ogie\u0144 \u0142yka,\nA kto lody poroznosi, to tylko wasza sprawa!\nZobaczymy, jak was przyjmie \u2013 wasza wszak publika,\nZobaczycie, jak si\u0119 zbiera gwizdy, b\u0142aga si\u0119 o brawa\u2026\nA my na to: prosz\u0119 bardzo! I zaraz za drabink\u0119\nPod kopu\u0142\u0119 namiotu dawaj wspina\u0107 si\u0119 z godno\u015bci\u0105!\nWtem tchu nam w piersiach nagle brak i kto\u015b podw\u0119dzi\u0142 link\u0119\nI jak tu i\u015b\u0107 w powietrzu przed wiern\u0105 publiczno\u015bci\u0105?!\nTen i \u00f3w pr\u00f3buje jednak i oczywi\u015bcie spada \u2013\nZrozumie\u0107 jednak trzeba go \u2013 w tym nie ma jego winy,\nA prawd\u0119 m\u00f3wi\u0105c jeszcze nie zagra\u017ca mu zag\u0142ada,\nBo w dole tyle trocin \u2013 tam tylko ju\u017c trociny\u2026\nLecz tak nie mo\u017ce przecie\u017c by\u0107, orkiestra si\u0119 za\u015bmiewa,\nNa ziemi kar\u0142y zak\u0142adaj\u0105 si\u0119 \u2013 kto kogo zrzuci!\nMo\u017ce by kto\u015b chcia\u0142 brawa bi\u0107, lecz nadal braw nikt niewart!\nDopiero b\u0119dzie cyrk!\nKiedy publiczno\u015b\u0107 si\u0119 odwr\u00f3ci!\n", "special_attrs": {}, "id": "259", "special": false}