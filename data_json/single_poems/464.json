{"name": "Powi\u015ble", "link": "https://www.kaczmarski.art.pl/tworczosc/wiersze/powisle/", "year": "1984", "text": "Markowi Nowakowskiemu\nSzlag mnie trafia, psia ma\u0107, gdy pomy\u015bl\u0119\nCo zrobili z naszym Powi\u015blem.\nDawnych kumpli nie znajdziesz tu ju\u017c\nCzy kto by\u0142 charakterny, czy tch\u00f3rz.\nZwin\u0119li Wazelin\u0119, Tapet\u0119 oraz Mel\u0119\nI nalot na melin\u0119 \u2013 urz\u0105dzili w noc.\nZamkn\u0119li Trzyczwartaka, w t\u0119 sam\u0105 niedziel\u0119\nKwasiarza \u2013 cel\u0119 dali mu i koc.\nNie spotkasz na ulicy Paciorka ni J\u0105ka\u0142y\nI Kaczor tatua\u017cy swych nie poka\u017ce ci.\nZapytaj Czarnej Ma\u0144ki jak gliny pa\u0142owa\u0142y,\nJak Karalucha spra\u0142y a\u017c do krwi.\nSzlag mnie trafia, psia ma\u0107, gdy pomy\u015bl\u0119\nCo zrobili z naszym Powi\u015blem.\nDawnych kumpli nie znajdziesz tu ju\u017c\nCzy kto by\u0142 charakterny, czy tch\u00f3rz.\nBe\u0142gota i Dziobusia nie ujrzysz ju\u017c na oczy\nI Rysio Kwadratowy spod budki z piwem znik\u0142,\nI budki z piwem nie ma, gdzie Benek mord\u0119 moczy\u0142\nI gdzie Skarbe\u0144ko krawiec dawa\u0142 szyk.\nNie marzy Ma\u0144ka Zaj\u0105c o innym, lepszym \u017cyciu\nI piegowatej Jad\u017aki pod oficyn\u0105 brak.\nSzemrane towarzystwo dzi\u015b w jednym siedzi kiciu\nI w celi pana Marka \u015bpiewa tak:\nSzlag mnie trafia, psia ma\u0107, gdy pomy\u015bl\u0119\nCo zrobili z naszym Powi\u015blem.\nDawnych kumpli nie znajdziesz tu ju\u017c\nCzy kto by\u0142 charakterny, czy tch\u00f3rz.\n", "special_attrs": {}, "id": "464", "special": false}