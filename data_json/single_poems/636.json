{"name": "Wigilia na Syberii", "link": "https://www.kaczmarski.art.pl/tworczosc/wiersze/wigilia-na-syberii/", "year": "1980", "text": "(wg obrazu J. Malczewskiego)\nZasycza\u0142 w zimnej ciszy samowar\nUkrop nalewam w szklanki\nPrzy wigilijnym stole bez s\u0142owa\n\u015awi\u0119tuj\u0105 polscy zes\u0142a\u0144cy\nNa \u015bcianach mro\u017any osad wilgoci\nObrus podszyty s\u0142om\u0105\nP\u0142omieniem ciemnym \u015bwieca si\u0119 kopci\nS\u0142owem \u2013 wszystko jak w domu!\n\u201eS\u0142ysz\u0119 z nieba muzyk\u0119 i anielskie pie\u015bni\nS\u0142awi\u0105 Boga \u017ce nam si\u0119 do stajenki mie\u015bci\nNie chce rozum poj\u0105\u0107 tego\nChyba okiem dojrzy czego\nCzy si\u0119 mu to nie \u015bni\u2026\u201d\nNie b\u0119dzie tylko gwiazdy na niebie\nGrzyb\u00f3w w \u015bwi\u0105tecznym barszczu\nJest n\u00f3\u017c z \u017celaza przy czarnym chlebie\nCukier dzielony na kartce\nTalerz podstawiam by nie uroni\u0107\nTego czym \u017cycie si\u0119 s\u0142odzi\nInny w talerzu pustym twarz schroni\u0142\nB\u00f3g si\u0119 nam jutro urodzi!\n\u201eKr\u00f3l wiecznej chwa\u0142y ju\u017c si\u0119 nam narodzi\u0142\nZ kajdan niewoli lud sw\u00f3j wyswobodzi\u0142\nBrzmij weso\u0142o \u015bwiecie ca\u0142y\nOddaj uk\u0142on Panu chwa\u0142y\nBo to si\u0119 spe\u0142ni\u0142o\nCo nas nabawi\u0142o\nSerca rado\u015bci\u0105\u2026\u201d\nNie nie jeste\u015bmy biedni i smutni\nChustka przy twarzy to katar\nNie b\u0119dzie klusek z makiem i kutii\nB\u0119dzie chleb i herbata\nSiedz\u0119 i sam si\u0119 w sobie nie mieszcz\u0119\nPatrz\u0105c na swoje \u017cycie\nJeste\u015bmy razem \u2013 czeg\u00f3\u017c chcie\u0107 jeszcze\nJutro przyjdzie Zbawiciel!\n\u201eLulaj\u017ce Jezuniu moja pere\u0142ko\nLulaj ulubione me pie\u015bcide\u0142ko\nLulaj\u017ce Jezuniu lulaj\u017ce, lulaj\nA ty go Matulu w p\u0142aczu utulaj\u2026\u201d\nByleby \u015bwiecy starczy\u0142o na noc\nD\u0142ugo si\u0119 czeka na niego\nBy jak co roku sobie nad ranem\n\u017byczy\u0107 tego samego\nZn\u00f3w si\u0119 urodzi umrze w cierpieniu\nZnowu dopali si\u0119 \u015bwieca\nPo ciemku wolno\u015b\u0107 w Jego imieniu\nJeden drugiemu obieca\u2026\n", "special_attrs": {}, "id": "636", "special": false}