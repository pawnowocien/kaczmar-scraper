{"name": "Podr\u00f3\u017c Trzech Kr\u00f3li", "link": "https://www.kaczmarski.art.pl/tworczosc/wiersze/podroz-trzech-kroli/", "year": "1975", "text": "Jechali\u015bmy dniem i noc\u0105, \u015bnieg pod ko\u0144mi si\u0119 zapada\u0142,\nWiatr, bezdro\u017ca, dzicy ludzie, w drodze wstrzymywali nas.\nW my\u015blach za\u015b nadzieja, \u017ce si\u0119 l\u017cejsza stanie wiedza, w\u0142adza\nI nadziej\u0119 t\u0119 mia\u0142 spe\u0142ni\u0107 nadchodz\u0105cy przysz\u0142y czas.\nKt\u00f3rej\u015b nocy znik\u0142 przewodnik, potem konie ukradziono,\nPotem ludzi nam wybito, zamkn\u0105\u0142 si\u0119 nad nami \u015bwiat\u2026\nI stali\u015bmy na bezdro\u017cu \u2013 trzej kr\u00f3lowie w trzech koronach,\nS\u0142abi sami i bezbronni w strz\u0119pach aksamitnych szat.\nRani\u0105c stopy, marzn\u0105c, \u015blepn\u0105c, doszli\u015bmy, gdzie doj\u015b\u0107 mieli\u015bmy,\nAle by\u0142o ju\u017c po wszystkim. Nie zd\u0105\u017cyli\u015bmy na czas.\nNa straganach gar\u015b\u0107 pami\u0105tek, kt\u00f3re zaraz schwycili\u015bmy\nZamiast prawdy \u2013 nowej prawdy, kt\u00f3ra mia\u0142a czeka\u0107 nas.\nWr\u00f3cili\u015bmy do swych kraj\u00f3w ci\u0105gle nic nie rozumiej\u0105c,\nA z pami\u0105tek gar\u015b\u0107 symboli uczynili\u015bmy dla mas,\nKiedy nagle poja\u015bnia\u0142o w g\u0142owach znan\u0105 ju\u017c nadziej\u0105,\nCo wyros\u0142a z cierpie\u0144, kt\u00f3re w drodze dopada\u0142y nas.\nNagle wszystko\u015bmy poj\u0119li: sens podr\u00f3\u017cy, pretekst celu,\nOraz wag\u0119 cierpie\u0144 w drodze, co tak um\u0119czy\u0142a nas,\nOraz prawd\u0119 oczywist\u0105, \u017ce mniej by\u015bmy zrozumieli,\nGdyby\u015bmy \u2013 jak inni ludzie \u2013 przyjechali tam na czas.\nDo narod\u00f3w wi\u0119c zwracamy si\u0119 otwarcie bez zaj\u0105knie\u0144:\n\u201eRzu\u0107cie na bok te pozory! Prawdy pos\u0142uchajcie raz!\u201d\nAle one, zapatrzone w przywiezione im pami\u0105tki,\nSymbolami zastawione, nie s\u0142uchaj\u0105 wcale nas\u2026\n", "special_attrs": {}, "id": "442", "special": false}