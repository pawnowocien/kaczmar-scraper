{"name": "Pobojowisko", "link": "https://www.kaczmarski.art.pl/tworczosc/wiersze/pobojowisko/", "year": "3.2.1993", "text": "\u015awi\u0119ty spok\u00f3j nad r\u00f3wnin\u0105 porachunk\u00f3w;\nKrew \u017carliwa \u015bci\u0119ta w galaret\u0119 b\u0142ota,\nS\u0142ycha\u0107 tu i tam po\u015bmiertny szcz\u0119k rynsztunku,\nB\u0142yska odpry\u015bni\u0119ty z nieba p\u0142atek z\u0142ota.\nChciwa trunku i rabunku\nT\u0142umnie t\u0142oczy si\u0119 ho\u0142ota.\nKto pad\u0142 pierwszy \u2013 mo\u017ce pe\u0142n\u0105 mie\u0107 manierk\u0119,\nKto ostatni \u2013 skarby w bitwie z wroga zdarte.\nNim si\u0119 psy i kruki zlec\u0105 na wy\u017cerk\u0119\nW dobre r\u0119ce trafi wszystko, co co\u015b warte:\nRosn\u0105 kosztowno\u015bci w stert\u0119\nPrzerzucan\u0105 spro\u015bnym \u017cartem.\nGdy \u015bcieraj\u0105 si\u0119 \u015bwiata mocarze\nOd przepa\u015bci wieczno\u015bci o krok \u2013\nMy jeste\u015bmy tych star\u0107 kronikarze:\nObdzieracze sumienni zw\u0142ok.\nKiedy stan\u0105 przed Stw\u00f3rc\u0105 tak nadzy\nJak ich stworzy\u0142 Pan Niebios \u2013 na S\u0105d\nMy insygnia bogactwa i w\u0142adzy\nZ r\u0105k podawa\u0107 b\u0119dziemy do r\u0105k.\nMaj\u0105 cen\u0119 sw\u0105 sygnety i pier\u015bcienie,\nCo niejednej jeszcze dadz\u0105 kszta\u0142t piecz\u0119ci;\nSzkaplerzyki i krzy\u017cyki te\u017c s\u0105 w cenie,\nWszak ten wiary przodk\u00f3w znak pier\u015b grzeszn\u0105 \u015bwi\u0119ci:\nTak nast\u0119pne pokolenie\nDa dowody swej pami\u0119ci.\nPrzyda szabla si\u0119 i puklerz po\u0142upany,\nNie przepadnie pas rycerski, p\u0142aszcz i szyszak:\nObwiesimy tym gliniane nasze \u015bciany,\nWykroimy szumne szaty dla ho\u0142ysza.\nTylko pi\u00f3ra nam s\u0105 na nic\nBo tu nikt nie umie pisa\u0107.\nGdy \u015bcieraj\u0105 si\u0119 \u015bwiata mocarze\nOd przepa\u015bci wieczno\u015bci o krok \u2013\nMy jeste\u015bmy tych star\u0107 kronikarze:\nObdzieracze sumienni zw\u0142ok.\nKiedy stan\u0105 przed Stw\u00f3rc\u0105 tak nadzy\nJak ich stworzy\u0142 Pan Niebios \u2013 na S\u0105d\nMy insygnia bogactwa i w\u0142adzy\nZ r\u0105k podawa\u0107 b\u0119dziemy do r\u0105k.\nZ czasem z pola bitwy pozostanie nazwa.\nSami dzieci nauczymy o niej pie\u015bni,\nBo nad nami b\u0119dzie przecie\u017c l\u015bni\u0107, jak gwiazda,\nKt\u00f3rej ziemski blask z pogromu\u015bmy wynie\u015bli.\nW \u0142upem wy\u015bcie\u0142anych gniazdach\nSytym s\u0119pom \u015bmier\u0107 si\u0119 nie \u015bni.\nZ czasem nowa z nas powstanie wodz\u00f3w rota\nUzbrojona w historyczne argumenty.\nW chamskiej d\u0142oni buzdygan\u00f3w w\u0142adza z\u0142ota\nWyprowadzi w pole \u015bpiewne regimenty.\nI znowu zjawi si\u0119 ho\u0142ota\n\u017beby \u0142an posprz\u0105ta\u0107 z\u017c\u0119ty.\nGdy \u015bcieraj\u0105 si\u0119 \u015bwiata mocarze\nOd przepa\u015bci wieczno\u015bci o krok \u2013\nMy jeste\u015bmy tych star\u0107 kronikarze:\nObdzieracze sumienni zw\u0142ok.\nGdy staniemy przed Stw\u00f3rc\u0105 tak nadzy\nJak nas stworzy\u0142 Pan Niebios \u2013 na S\u0105d\nTam insygnia bogactwa i w\u0142adzy\nZ r\u0105k w\u0119drowa\u0107 b\u0119d\u0105 do r\u0105k.\n", "special_attrs": {}, "id": "436", "special": false}