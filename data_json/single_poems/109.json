{"name": "Czerwony Autobus", "link": "https://www.kaczmarski.art.pl/tworczosc/wiersze/czerwony-autobus/", "year": "1981", "text": "(wg obrazu B. W. Linkego)\nP\u0119dzimy przez Polsk\u0105 dzicz,\nWertepy, chaszcze, b\u0142ota.\nPatrz w ty\u0142, tam nie ma nic,\n\u017ba\u0142oba i sromota.\nPatrz w prz\u00f3d, tam raz po raz\nCel mg\u0142\u0105 niebiesk\u0105 kusi.\nTam chce by\u0107 ka\u017cdy z nas,\nKto nie chce chcie\u0107 \u2013 ten musi!\nW Czerwonym Autobusie\nW Czerwonym Autobusie\nW Czerwonym Autobusie mija czas!\nTu stoi m\u0142ody \u017byd,\nNos zdradza \u2013 \u017byd czy nie \u017byd.\nI jakby mu by\u0142o wstyd,\n\u017be mimo wszystko prze\u017cy\u0142.\nA baba z koszem jaj\nJu\u017c szepce do cz\u0142owieka:\n\u2013 Wie o tym ca\u0142y kraj,\n\u017be \u017bydzi to bezpieka!\nWi\u0119c na co jeszcze czekasz!\nWi\u0119c na co jeszcze czekasz!\nWi\u0119c na co jeszcze czekasz! W mord\u0119 daj!\nInteligentna twarz,\nCo s\u0142ucha zamiast m\u00f3wi\u0107.\nTors otulony w p\u0142aszcz\nSzyty na miar\u0119 spluwy.\nA kierowniczy uk\u0142ad\nCzerwony wiod\u0105c w\u00f3z\nBezg\u0142owa dzier\u017cy kuk\u0142a \u2013\nGeneralissimus!\nDzie\u0142em tych dw\u00f3ch \u2013 marszruta!\nDzie\u0142em tych dw\u00f3ch \u2013 marszruta!\nDzie\u0142em tych dw\u00f3ch \u2013 marszruta! \u2013 Luz i mus!\nZa robotnikiem ksi\u0105dz,\nZa ksi\u0119dzem kosynierzy\nI kto\u015b si\u0119 modli kln\u0105c,\nKto\u015b blu\u017ani, ale wierzy.\nProletariacki herszt\nKapowa\u0107 co\u015b zaczyna,\nWi\u0119c prosty robi gest\nI r\u0119k\u0119 w \u0142okciu zgina!\nNie ruszy go lawina!\nNie ruszy go lawina!\nNie ruszy go lawina! Mocny jest!\nA z ty\u0142u stary dziad\nW obj\u0119cia wzi\u0105\u0142 prawiczk\u0119.\nZ\u0142o\u015bliwy czyha czart\nW nadziei na duszyczk\u0119.\nUpior\u00f3w ma\u0142ych rz\u0105d\nZwieszony u por\u0119czy\nW \u017cy\u0142y nam s\u0105czy tr\u0105d;\nZatruje! I udr\u0119czy!\nZa oknem Polska w t\u0119czy!\nZa oknem Polska w t\u0119czy!\nZa oknem Polska w t\u0119czy! Jed\u017amy st\u0105d!\n", "special_attrs": {}, "id": "109", "special": false}