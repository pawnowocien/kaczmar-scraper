{"name": "Szulerzy", "link": "https://www.kaczmarski.art.pl/tworczosc/wiersze/szulerzy/", "year": "19.12.1991", "text": "(wg obrazu Caravaggia)\nJe\u015bli siadasz przy tym stole zwa\u017c, \u017ce \u015bwiat\u0142o nie najlepsze,\nA partnerzy w ka\u017cdym razie przypadkowi.\nPopraw pludry, nim usi\u0105dziesz i pod boki si\u0119 podeprzyj,\nBo pewno\u015bci siebie brak nowicjuszowi.\nKart nie sprawdzaj \u2013 znakowane, ale nie daj zna\u0107, \u017ce wiesz to,\nBo obra\u017c\u0105 si\u0119 i wstan\u0105 od stolika.\nPrzegrasz tak czy owak, chyba \u017ce oszukasz, ale zreszt\u0105\nNie po kartach si\u0119 poznaje przeciwnika.\nGramy patrz\u0105c sobie w oczy, r\u0119ce musz\u0105 chodzi\u0107 same\nI pod sto\u0142em decydowa\u0107 o rozgrywce.\nNie drgnij kiedy kr\u00f3l, kt\u00f3rego w r\u0119ku masz \u2013 tw\u0105 we\u017amie dam\u0119 \u2013\nSzuler ten, kto pierwszy nazwie si\u0119 szcz\u0119\u015bliwcem.\nNie ciesz si\u0119, gdy go odkryjesz; zwykle bywa trzech lub czterech \u2013\nSiad\u0142e\u015b po to tu, by zagra\u0107 uczciwego.\nSwoje zapasowe asy trzymaj d\u0142ugo blisko nerek\nP\u00f3ki nie zostanie ci ju\u017c nic innego.\nWtedy do\u0142\u0105cz je do talii tak, by nikt nie spostrzeg\u0142 sprawcy,\nA gdy ju\u017c si\u0119 wyda, \u017ce jest kart za du\u017co,\nWsta\u0144 od sto\u0142u z oburzeniem, walnij pi\u0119\u015bci\u0105 \u2013 Ha! Szubrawcy!\nA wi\u0119c temu to rozrywki wasze s\u0142u\u017c\u0105!\nUniewa\u017cniam wszystkie partie! Piecz\u0119tuj\u0119 st\u00f3\u0142 i pul\u0119!\nAlbo wzywam stra\u017c! I skandal! I rozr\u00f3ba!\n\u0141otry znikn\u0105 \u2013 ty usi\u0105dziesz, przetasujesz tali\u0119 czule\nI zaprosisz \u2013 kogo chcesz \u2013 by go oskuba\u0107.\n", "special_attrs": {}, "id": "582", "special": false}