{"name": "Tezeusz", "link": "https://www.kaczmarski.art.pl/tworczosc/wiersze/tezeusz/", "year": "1978", "text": "(wg Mit\u00f3w Greckich)\nMorze przeby\u0142em z Minosem pi\u0142em i rozkocha\u0142em w sobie Ariadn\u0119\nKiedy u wr\u00f3t labiryntu stan\u0105\u0142em swoj\u0105 wr\u0119czy\u0142a mi ni\u0107\nTeraz ju\u017c wiem \u017ce i z tymi przede mn\u0105 tak samo by\u0142o dok\u0142adnie\nWtedy my\u015bla\u0142em \u017ce los sw\u00f3j wygra\u0142em \u017ce jest po co i\u015b\u0107 po co \u017cy\u0107\nZ pochodni\u0105 w d\u0142oni mieczem u boku w ciemn\u0105 wsun\u0105\u0142em si\u0119 czelu\u015b\u0107\nZgni\u0142e powietrze o\u015blizg\u0142e \u015bciany krople lodowe na twarz\nCel taki prosty cios jeden mocny wi\u0119c szybkim krokiem do celu\n\u017bycie przypi\u0119te do nitki w twym r\u0119ku kogo\u015b na zewn\u0105trz tam masz\nPr\u00f3cz krok\u00f3w nie s\u0142ysz\u0119 nic\nByle znale\u017a\u0107 potwora ju\u017c po nim\nWtem staj\u0119 i d\u0142awi\u0119 krzyk\nNitka zwiotcza\u0142a mi w d\u0142oni\nGdybym tam wtedy spotka\u0142 potwora zabi\u0142bym zabi\u0142bym od razu\nI mo\u017ce jeszcze trafi\u0142 z powrotem gdzie zapach kobiet i m\u00f3rz\nDuszno wilgotno cicho i straszno nat\u0142ok m\u0119cz\u0105cych obraz\u00f3w\nWi\u0119c p\u00f3ki si\u0142y dalej b\u0142\u0105dzi\u0142em z \u017cyciem \u017cegnaj\u0105c si\u0119 ju\u017c\nWidzia\u0142em cia\u0142a zmasakrowane potw\u00f3r by\u0142 wida\u0107 \u017car\u0142oczny\nI ros\u0142a we mnie ch\u0119\u0107 by go zabi\u0107 i trupem o \u015bciany bi\u0107\nWi\u0119c szed\u0142em dalej zapami\u0119tale nienawi\u015b\u0107 \u0107mi\u0142a mi oczy\nGdy na zakr\u0119cie wzd\u0142u\u017c korytarza napi\u0119t\u0105 ujrza\u0142em ni\u0107\nCzy wr\u00f3ci\u0107 po niej do bram\nZostawi\u0107 tutaj rywala\nPrzed Ariadn\u0105 tch\u00f3rz stan\u0105\u0107 mam\nNitk\u0119 napi\u0119t\u0105 przepalam\nBiegn\u0119 w ciemno\u015bciach obijam \u015bciany kanty nabieg\u0142e wilgoci\u0105\nI widz\u0119 \u015bwiat\u0142o jak si\u0119 pojawia i znika i zn\u00f3w przeb\u0142yska\nGoni\u0119 potwora miecza dobywam i z ca\u0142ych si\u0142 wal\u0119 wzd\u0142u\u017c pyska\nBroczy krwi\u0105 charczy pada na ziemi\u0119 i \u015bwiat\u0142o ucieka mu z oczu\nIle potwor\u00f3w b\u0142\u0105dz\u0105c zabi\u0142em ilem przepali\u0142 ju\u017c nici\nTrupy w\u015br\u00f3d korytarzy \u017cycie \u015bmier\u0107 pozbawione wykwintu\nNie chc\u0119 ju\u017c s\u0142o\u0144ca m\u00f3rz i Ariadny przywyk\u0142em w ciemno\u015bciach do \u017cycia\nTu gdzie prawdziwy Minotaur wci\u0105\u017c drzemie po\u015br\u00f3d \u015bcian Labiryntu\nGdzie ka\u017cdy zazdro\u015bnie swego potwora goni w\u015br\u00f3d \u015bcian Labiryntu\n", "special_attrs": {}, "id": "594", "special": false}