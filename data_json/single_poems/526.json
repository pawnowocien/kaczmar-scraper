{"name": "Ryby", "link": "https://www.kaczmarski.art.pl/tworczosc/wiersze/ryby/", "year": "1985", "text": "T\u0142umne milczenie, wsp\u00f3lna zguba,\nPaniczny pop\u0142och w ciszy w\u00f3d.\nByle przetrwania rojna pr\u00f3ba,\nOstro\u017cny \u0142\u00f3w na szcz\u0119\u015bcia \u0142ut.\nWielkie bez celu odyseje,\nPotoki srebra lane w mu\u0142.\nBez wiedzy, co si\u0119 wok\u00f3\u0142 dzieje \u2013\nCzy woda schnie, czy l\u00f3d j\u0105 sku\u0142.\nStrojenie si\u0119 w ozdobne \u0142uski,\nZ\u0142ocisty \u015blepych \u017arenic b\u0142ysk.\nPod mi\u0119kk\u0105 czaszk\u0105 \u2013 mi\u0119kkie m\u00f3zgi,\nOtwarty ze zdumienia pysk.\nA w pysku wiecznie m\u0119tna woda,\nA w wodzie przypadkowy \u0142up.\nW duszy \u2013 nieustaj\u0105ca trwoga,\nKrwi zimnej w sercu lepki strup.\nW wiecznej ucieczce przed haczykiem\nGromadne zapadanie w sie\u0107.\nDuszenie si\u0119 powietrza \u0142ykiem,\nMasowa \u017cywej rt\u0119ci \u015bmier\u0107.\nNad \u017cyciem \u2013 ufno\u015b\u0107 w pr\u0105dy st\u0119ch\u0142e,\nGromadna gra w cielesn\u0105 kr\u0119.\nA w ciele \u2013 niezawodny p\u0119cherz,\nKt\u00f3ry unosi dok\u0105d chce.\nZgon obel\u017cywy, \u015blad po wodzie,\nWstydliwe tar\u0142o po\u015br\u00f3d trzcin.\nZima pod lodem i o g\u0142odzie,\nLato ci\u0105gni\u0119tych z \u0142odzi lin.\nWielka nad ocaleniem praca\nI jeden sukces na pr\u00f3b sto.\nWalka, co ci\u0105gle si\u0119 odradza\nPomimo to, \u017ce rz\u0105dzi z\u0142o.\nA wi\u0119c milcz\u0105ce bohaterstwo\nW szpalerach mulnych mogi\u0142 \u015bpi.\nRycerstwo obeznane z kl\u0119sk\u0105,\nCiemna reduta zimnej krwi.\n", "special_attrs": {}, "id": "526", "special": false}