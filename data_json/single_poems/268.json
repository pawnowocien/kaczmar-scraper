{"name": "Lot. Epitafium dla emigrant\u00f3w", "link": "https://www.kaczmarski.art.pl/tworczosc/wiersze/lot-epitafium-dla-emigrantow/", "year": "6.3.1982", "text": "Przed nami zatem jeszcze lot,\nZanim nas ch\u0142odna ziemia wch\u0142onie.\nSerc \u017caden nie przeszyje grot\nI nie tkn\u0105 nas \u0142ucznik\u00f3w d\u0142onie.\nWabi go\u015bcinno\u015b\u0107 ka\u017cdej z ziem\nI ptasi, tymczasowy pobyt,\nLecz tam, gdzie ziemia \u2013 nieba dnem\nCzekaj\u0105 nas gotowe groby.\nSt\u0105d, z g\u00f3ry wida\u0107 dobrze to kusz\u0105ce piek\u0142o,\nCo przed odlotem naszym by\u0142o jeszcze rajem.\nGdzie t\u0119py diabe\u0142 r\u0119k\u0105 lekk\u0105\n\u0141aski odbiera i rozdaje\nI wie, \u017ce piecz\u0119\u0107 krwi\nZamyka wszystkie drzwi\nI tylko ogie\u0144, czarny ogie\u0144 mu zostaje.\nTam nas nie wpuszcz\u0105, tam l\u0105dowa\u0107 nie pozwol\u0105,\nBo nasze skrzyd\u0142a nazbyt jasnym ogniem sp\u0142on\u0105.\nIm m\u0119czennik\u00f3w z aureol\u0105\nHodowa\u0107 w kot\u0142ach zabroniono,\nBo zna piekielny kraj\nPalaczy smolnych strajk,\nZa kt\u00f3ry diab\u0142y i upiory p\u0142ac\u0105 s\u0142ono.\nPrzed nami zatem jeszcze lot,\nWi\u0119c pop\u0142yniemy na wskro\u015b burz\nSerc naszych rytm si\u0119 uspokoi\nBo\u015bmy stracili wszystko ju\u017c,\nTylko, kto traci \u2013 ten si\u0119 boi!\nSt\u0105d, z g\u00f3ry wida\u0107 dobrze l\u015bni\u0105cy \u015bwiat Zachodu,\nOpas\u0142e spichrze smakowite, jak bak\u0142a\u017can,\nRozs\u0142onecznion\u0105 tafl\u0119 lodu,\nKt\u00f3ra krucho\u015bci\u0105 nie przera\u017ca,\nBo nieuchwytny trzask,\nGdy znika kto\u015b w\u015br\u00f3d nas \u2013\nDas ist normal, s\u2019arrive, it happens, to si\u0119 zdarza!\nNa placu zabaw dzieci bawi\u0105 si\u0119 w zag\u0142ad\u0119\nNa wschodzie \u015bciana \u0142un i grzechot karabin\u00f3w.\nM\u00f3wi\u0105 w sobotni\u0105 promenad\u0119:\n\u2013 To sztuczne ognie niebem p\u0142yn\u0105.\nTrzewik\u00f3w nowy kr\u00f3j\nLansuje pulchny w\u00f3jt,\nW ga\u0142\u0119ziach kruki czyszcz\u0105 dzioby z mroczn\u0105 min\u0105.\nPrzed nami zatem jeszcze lot,\nNie b\u0119dzie topnia\u0142 w s\u0142o\u0144cu wosk,\nBo nie ambicje nas unosz\u0105,\nLecz popi\u00f3\u0142 t\u0119sknot, sn\u00f3w i trosk\nTych, kt\u00f3rzy pragn\u0105c \u2013 o nic nie prosz\u0105.\nSt\u0105d, z g\u00f3ry wida\u0107 dobrze wolnych mas kontynent,\nGdzie czas jest koniem, my\u015bl pociskiem, pi\u00f3ro \u2013 koltem.\nGdzie m\u00f3wcy krew zmieniaj\u0105 w \u015blin\u0119\nNim senatorskie zajm\u0105 stolce\nA kolorowy lud\nWidzi w tym nowy cud,\nLub czarnych, \u017c\u00f3\u0142tych, czy czerwonych jawn\u0105 win\u0119!\nW tym \u015bwiecie sn\u00f3w bohater nigdy nie umiera;\nKa\u017cdy wys\u0142u\u017cy\u0107 mo\u017ce pos\u0105g w Panteonie,\nUrodzaj wi\u0119c na bohatera\nI wolno\u015b\u0107 s\u0142owa w s\u0142owach tonie.\nW tym kraju wi\u0119c bez skaz\nNikt z nas nie wije gniazd,\nCho\u0107 wabi\u0105 nas tak bliskie sercu \u2013 konie.\nPrzed nami zatem jeszcze lot,\nBo lot nasz wy\u017cszy jest ni\u017c sie\u0107,\nKt\u00f3r\u0105 ptasznika syn zastawia,\nBy schwyta\u0107 ptaka i go mie\u0107\nI prosem \u2013 wiosny pie\u015b\u0144 zamawia\u0107.\nSt\u0105d, z g\u00f3ry wida\u0107 dobrze ch\u0142odne wiek\u00f3w trwanie,\nPotomk\u00f3w kr\u00f3l\u00f3w n\u0119dz\u0119, wietrzej\u0105ce groby.\nCesarska ch\u0142opa z And\u00f3w pami\u0119\u0107\nKolejn\u0105 w twarzy zmarszczk\u0119 \u017c\u0142obi,\nA Nilu wieczny i\u0142\nCo roku, ile si\u0142\nPod nowy zasiew suchy pusty\u0144 piach sposobi.\nTam smutek kultur, \u015bmier\u0107 si\u0119 wodzi w karnawale,\nI ciep\u0142a w \u017cy\u0142ach kr\u0105\u017cy krew a w krwi narkotyk.\nTam dla nas miejsca nie ma wcale,\nGdzie s\u0142o\u0144ca trwa upalny gotyk,\nGdzie szaman w nosie ma\nPi\u00f3r p\u0119k i grosze dwa,\nG\u0142adkiego k\u0142amstwa ma\u017c\u0105c czo\u0142o b\u0142otem z\u0142otym.\n\u015ani si\u0119 sen, potworny sen,\n\u015ani\u0107 go chcemy mimo b\u00f3lu \u2013\nBrzmi w nim tren, dumny tren\nRapsod godny Ziemi Kr\u00f3l\u00f3w.\n\u015ani si\u0119 krew, nasza krew\nCzarna krew na cudzym tronie.\nRo\u015bnie gniew, bezsilny gniew\nI szukaj\u0105 rany d\u0142onie.\nZerwa\u0107 strup, niezasch\u0142y strup,\nNiech\u017ce \u015bwie\u017ca krew pop\u0142ynie!\n\u015ani si\u0119 tryumf, \u015bni si\u0119 gr\u00f3b,\nGin\u0105c \u2013 \u017cyjesz, \u017cyj\u0105c \u2013 giniesz!\nPrzed nami zatem jeszcze lot,\nOcean i \u2013 kontynent zn\u00f3w,\nAle kontynent jak ocean.\nTam w\u0142adca nie u\u017cywa s\u0142\u00f3w\nZ cia\u0142 \u017cywych ludzi tworzy pean:\nSt\u0105d, z g\u00f3ry wida\u0107 dobrze wielk\u0105 gimnastyk\u0119,\nGdzie milion st\u00f3p pos\u0142usznych mi\u0119kk\u0105 ziemi\u0119 dr\u0105\u017cy,\nGdzie cz\u0142ek po\u017cywi si\u0119 patykiem\nI boso na sw\u00f3j pogrzeb zd\u0105\u017cy,\nBo tak ich wychowano ju\u017c,\n\u017be jest szcz\u0119\u015bliwa po\u015br\u00f3d musztr,\nGdy niewolnika rodzi\u0107 ma kobieta w ci\u0105\u017cy.\nJedwabiem chcieliby owin\u0105\u0107 ziemi\u0119 ca\u0142\u0105,\nP\u0119dzelkiem wymalowa\u0107 wz\u00f3r harmonii \u2013\nMandaryn w kucki, szaty za\u0142om\nI bia\u0142y wachlarz w \u017c\u00f3\u0142tej d\u0142oni.\nPoza tym pusty \u015bwiat\nRy\u017cowych mat i krat\nI w klatce sztuczny ptak co co godzin\u0119 \u2013 dzwoni.\nPrzed nami zatem jeszcze lot,\nNa pi\u00f3rach krzepnie mro\u017any szron\nI oczy \u0142z\u0105 zachodz\u0105 z lodu,\nLecz ci\u0105gnie nas tu ze wszystkich stron\nDo miast zastyg\u0142ych i ogrod\u00f3w.\nSt\u0105d, z g\u00f3ry wida\u0107 ju\u017c zamkni\u0119tych stref miliony,\nTam \u2013 ile dusz \u017cyj\u0105cych \u2013 tyle zamkni\u0119tych stref.\nTam ci\u0105g\u0142y l\u0119k zadowolonych\nI niewolnik\u00f3w ci\u0105g\u0142y \u015bpiew.\nStra\u017cnika t\u0119py wzrok\nI rok jak rok, co rok,\nI s\u0142abych wieczna tam t\u0119sknota do Ikony.\nTam reflektory, druty, wie\u017ce, karabiny,\nOb\u0142\u0119dny t\u0142um pomi\u0119dzy szcz\u0119\u015bciem a rozpacz\u0105.\nNajci\u0119\u017csz\u0105 win\u0105 by\u0107 bez winy,\nA winni \u015blad w lodowcu znacz\u0105,\nZa metrem dr\u0105\u017c\u0105c metr\nNawykli ju\u017c do bied,\nBo trzysta lat \u2013 jak umar\u0142 ten, co prac\u0119 zacz\u0105\u0142.\nNie ma miejsca na tej ziemi\nGdzie si\u0119 lotu ko\u0144cz\u0105 tory \u2013\nNa orbitach zostaniemy,\nZastygniemy w meteory.\nPatrz! Kamienne \u015bwiec\u0105 ptaki\n\u015awiat\u0142em Marsa, \u015bwiat\u0142em Wenus,\nNaszych imion martwe znaki\nZnane przecie\u017c niejednemu.\nMo\u017ce czyj\u015b odczyta je\nWzrok nawyk\u0142y do ciemno\u015bci.\nW zniewolonym sercu drgnie\nGwiezdny sen nasz, o Wolno\u015bci.\n", "special_attrs": {}, "id": "268", "special": false}