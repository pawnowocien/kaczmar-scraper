{"name": "Mury \u201987 (Podw\u00f3rko)", "link": "https://www.kaczmarski.art.pl/tworczosc/wiersze/mury-87-podworko/", "year": "27.8.1987", "text": "Jak tu wyrywa\u0107 murom z\u0119by krat,\nGdy rdz\u0105 zacieka ceg\u0142a i zaprawa?\nJak\u017ce gnij\u0105cym gruzem \u2013 grzeba\u0107 stary \u015bwiat,\nKiedy nowego nie ma czym i \u2013 na czym stawia\u0107?\nO czym dzi\u015b na podw\u00f3rku \u015bpiewa\u0107\nLiszajom obsuni\u0119tych \u015bcian,\nGdzie nawet skrawek nieba ziewa\nNa widok tych \u2013 \u015bmiertelnych ran?\nWe wkl\u0119s\u0142ym bruku tylko l\u015bni\nWieczna bez dna ka\u0142u\u017ca \u2013 i\nWida\u0107 w niej groby, groby, groby\nPod ca\u0142unem naszych dni.\nHistoria si\u0119 zmieni\u0142a w mu\u0142u mur,\nW kt\u00f3rym ugrz\u0119zn\u0105 my\u015bli, wzrok i d\u0142onie.\nStaruszek w czerni przed kapliczk\u0105 \u0142zawy ch\u00f3r\nRozmok\u0142y tynk jak g\u0105bka nieuchronnie wch\u0142onie.\nWieczne \u015bwiate\u0142ko tli si\u0119 jeszcze,\nGrzeje si\u0119 w nim w s\u0142oiku kwiat,\nA za zamkni\u0119t\u0105 bram\u0105 \u2013 przestrze\u0144\n\u015alepej uliczki w wielki \u015bwiat\u2026\nWe wkl\u0119s\u0142ym bruku tylko l\u015bni\nWieczna bez dna ka\u0142u\u017ca \u2013 i\nWida\u0107 w niej groby, groby, groby\nPod ca\u0142unem naszych dni.\nNapis na murze d\u0142u\u017cej tutaj trwa\nNi\u017c cz\u0142owiek, co wydrapa\u0142 go z wieczora:\nP\u00f3\u0142 wieku dni podobnych do ka\u017cdego dnia\nNa \u015bladach kul \u2013 tych z wojny i tych z wczoraj\u2026\nOt, co zostaje z wielkiej rzeki\nMy\u015bli, zapach\u00f3w, g\u0142os\u00f3w, barw:\nW murach podw\u00f3rka er zacieki,\nW szczelinach warstwy martwych larw.\nDroga st\u0105d ju\u017c tylko w d\u00f3\u0142 \u2013\nW u\u015bcisk gliny, w ple\u015bni plusz\nPomi\u0119dzy groby, groby, groby,\nKt\u00f3rych dawno nie ma ju\u017c\u2026\n", "special_attrs": {}, "id": "297", "special": false}