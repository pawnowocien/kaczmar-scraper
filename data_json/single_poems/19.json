{"name": "Astrolog", "link": "https://www.kaczmarski.art.pl/tworczosc/wiersze/astrolog/", "year": "4.12.1991", "text": "(wg grafiki Rembrandta van Rijn)\nSowie \u017arenice, jak czarne ksi\u0119\u017cyce\nW ognistych pier\u015bcieniach wysy\u0142am w mg\u0142awice\nTrwo\u017cliwych szelest\u00f3w mysiego protestu\nPrzed \u017cyciem,\nKt\u00f3remu na imi\u0119 bezkresny jest przestw\u00f3r.\nW spazmach i splotach najlichsza istota\nWype\u0142nia sw\u00f3j los parabol\u0105 \u017cywota\nI gasn\u0105c przepada w\u015br\u00f3d \u015bwiate\u0142 miriad\u00f3w \u2013\nMaskota\nPot\u0119gi, co Stw\u00f3rc\u0105 nazywa si\u0119 \u0141adu.\nChaos nade mn\u0105 i chaos pode mn\u0105\nDla wszystkich pr\u00f3cz mnie jest mozaik\u0105 tajemn\u0105\nUkrytych zamiar\u00f3w, przeznacze\u0144 i czar\u00f3w\nGdy ciemno\u015b\u0107\nPoch\u0142ania jednako i plebs i Cezar\u00f3w.\nWidz\u0119 cz\u0142owieka, jak ca\u0142y w wypiekach\nPowiada: nam m\u0105drym si\u0119 trzyma\u0107 z daleka,\nBo w czasach przej\u015bciowych kto przysi\u0105c gotowy\nCo czeka\nStra\u017cnik\u00f3w warto\u015bci, cn\u00f3t ponadczasowych?\nLub s\u0142ysz\u0119 ch\u0142ystka, co na to si\u0119 ciska:\nMy m\u0105drzy wszystkiemu przypatrzmy si\u0119 z bliska;\nWszak w czasach chaosu zwyk\u0142 \u017c\u0105da\u0107 lud stos\u00f3w,\nA iskra\nM\u0105dro\u015bci odmieni by\u0107 mo\u017ce bieg losu.\nId\u0119 wi\u0119c do nich i m\u00f3wi\u0119, \u017ce czas\nJest zawsze przej\u015bciowy, a chaos jest w was!\nI za to s\u0105dzili \u2013 i za to spalili.\nStos zgas\u0142\u2026\nDok\u0142adnie w od zawsze pisanej mi chwili.\n", "special_attrs": {}, "id": "19", "special": false}