{"name": "Kara Barabasza", "link": "https://www.kaczmarski.art.pl/tworczosc/wiersze/kara-barabasza/", "year": "22.3.1989", "text": "(za M. Bu\u0142hakowem)\nW karczmie z widokiem na Golgot\u0119\nMo\u017cesz si\u0119 dzisiaj napi\u0107 z \u0142otrem\nLeje si\u0119 wino krwawe, z\u0142ote,\nSto\u0142y i pyski \u015bwiec\u0105 mokre.\nTen \u015bcisk to zysk dla gospodarza,\nWie\u015b\u0107 si\u0119 po mie\u015bcie szerzy chy\u017ca,\n\u017be mo\u017cna ujrze\u0107 tu zbrodniarza,\nCo w\u0142a\u015bnie wy\u0142ga\u0142 si\u0119 od krzy\u017ca.\n\u017byjemy! Dobra nasza!\nCo z \u017cycia chcesz, za \u017cycia bierz!\nPijmy za Barabasza!\nBarabasz pije te\u017c!\nPije, lecz mowy nie odzyska\u0142,\nJeszcze nie poj\u0105\u0142, \u017ce ocala\u0142.\nD\u0142o\u0144, kt\u00f3ra kubek wina \u015bciska \u2013\nJakby \u015bciska\u0142a \u0142eb bretnala.\nStopy pod sto\u0142em pl\u0105cze w ta\u0144cu\nSzale\u0144ca, co o drog\u0119 pyta:\nKa\u017cda z nich stop\u0105 jest \u2013 skaza\u0144ca,\nA wolna! \u017bywa! Nieprzebita!\n\u017byjemy! Dobra nasza!\nCo z \u017cycia chcesz, za \u017cycia bierz!\nPijmy za Barabasza!\nBarabasz pije te\u017c!\nPij\u0105 mieszczanie i \u017cebracy,\n\u017bo\u0142dacy odstawili w\u0142\u00f3cznie\nI pij\u0105 te\u017c po ci\u0119\u017ckiej pracy,\nBawi si\u0119 ca\u0142e miasto hucznie.\nNamiestnik da\u0142 dowody \u0142aski!\nBez \u0142aski \u2013 czym\u017ce by\u0142by \u017cywot?\nToasty, \u015bpiewy i oklaski\n\u2013 Jest na tym \u015bwiecie sprawiedliwo\u015b\u0107!\n\u017byjemy! Dobra nasza!\nCo z \u017cycia chcesz, za \u017cycia bierz!\nPijmy za Barabasza!\nBarabasz pije te\u017c!\nRykn\u0105\u0142 Barabasz \u015bmiechem wreszcie,\nR\u0119ce szeroko rozkrzy\u017cowa\u0142 \u2013\nI posz\u0142a nowa wie\u015b\u0107 po mie\u015bcie:\n\u2013 \u017byje! \u017bartuje! Bestia zdrowa!\nS\u0142ycha\u0107 w pa\u0142acu, co si\u0119 \u015bwi\u0119ci,\nPr\u00f3\u017cno si\u0119 Pi\u0142at usn\u0105\u0107 stara,\nBez\u0142adnie ta\u0144cz\u0105 mu w pami\u0119ci\nS\u0142owa \u2013 polityka, t\u0142um i wiara\u2026\n\u017byjemy! Dobra nasza!\nCo z \u017cycia chcesz, za \u017cycia bierz!\nPijmy za Barabasza!\nBarabasz pije te\u017c!\nW karczmie z widokiem na Golgot\u0119\nBlask \u015bwitu po skorupach skacze,\nGospodarz przegna\u0142 precz ho\u0142ot\u0119\nI liczy zysk. Barabasz p\u0142acze.\n\u017byjemy! Dobra nasza!\nCo z \u017cycia chcesz, za \u017cycia bierz!\nPijmy za Barabasza!\nBarabasz cz\u0142owiek te\u017c!\n", "special_attrs": {}, "id": "194", "special": false}