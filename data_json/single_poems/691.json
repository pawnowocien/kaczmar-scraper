{"name": "Zodiak nowy", "link": "https://www.kaczmarski.art.pl/tworczosc/wiersze/zodiak-nowy/", "year": "28.3.1982", "text": "Ja, z pojedynczej celi, wzrok\nNa gwiazdy noc\u0105 k\u0142ad\u0119,\nZ boku przewracam si\u0119 na bok,\nZnak nie nadchodzi \u017caden.\nWtem Mleczna Droga w Rzek\u0119 Krwi\nZapada o p\u00f3\u0142nocy\nI oto z Kozioro\u017ccem Byk\n\u015amierteln\u0105 walk\u0119 toczy.\nWodnika Rak pe\u0142zn\u0105cy dnem\nZa krta\u0144 si\u0119 schwyci\u0107 stara,\nA \u015brodkiem nurtu z zimnym \u0142bem\nZar\u017cni\u0119ty p\u0142ynie Baran.\nZgwa\u0142conej Panny cichy szloch\nO sprawiedliwo\u015b\u0107 b\u0142aga,\nLecz ta si\u0119 w gwiezdny sypie proch,\nBo Strzelec rz\u0105dzi Wag\u0105.\nPo\u017cera zdech\u0142e Ryby Lew\nA Skorpion Lwa zabija,\nBli\u017aniacz\u0105 brat przelewa krew,\nA wina \u2013 jest niczyja.\nW przestrzeniach tylko chora\u0142 sfer\nZodiakom innym \u015bpiewa,\nHiena w\u0119szy \u015bwie\u017cy \u017cer,\nA Ma\u0142pa si\u0119 za\u015bmiewa.\nNie nam na \u0142ask\u0119 liczy\u0107 gwiazd,\nNa prawa Galaktyki;\nZn\u00f3w przes\u0142uchuj\u0105 kogo\u015b z nas:\nZa \u015bcian\u0105 s\u0142ycha\u0107 krzyki.\nMy sobie dani \u2013 a nasz czas\nOdmierza krok klawisza;\nJu\u017c przes\u0142uchali kogo\u015b z nas:\nZa \u015bcian\u0105, w niebie \u2013 cisza.\n", "special_attrs": {}, "id": "691", "special": false}