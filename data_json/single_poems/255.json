{"name": "Le\u0107my Grzesiukiem", "link": "https://www.kaczmarski.art.pl/tworczosc/wiersze/lecmy-grzesiukiem/", "year": "16.2.1995", "text": "\u0141otr chlapie na \u0142otra\nKropid\u0142em \u015awi\u0119toszka,\nJak trwa\u0142a \u2013 tak potrwa\nFarsa \u0142otrzykowska.\nTak potrwa \u2013 jak trwa\u0142a\n\u0141otrzykowska farsa,\nA\u017c ferajna ca\u0142a\n\u017b\u00f3\u0142ci nie wyparska.\nTen tego opuszcza.\n\u00d3w breszy trzy po trzy,\nSzczuje i poduszcza\nNa \u0142otrzyka \u0142otrzyk.\nPoduszcza i szczuje\n\u0141otrzyk na \u0142otrzyka,\nT\u0142uszcza si\u0119 raduje,\nTrzeszczy republika.\nFart si\u0119 z ikr\u0105 wita \u2013\nJak to z \u0142otrzykami:\nChojrak r\u017cnie d\u017cygita\nBlady za uszami.\nR\u017cnie d\u017cygita chojrak\nZa uszami blady \u2013\n\u0141otrowska dintojra\nNiewarta ballady.\nBallady niewarta\nDintojra \u0142otrowska;\nDo cna\u015b ju\u017c wytarta\nKomedio Nieboska!\nNieboska Komedio,\nWytarta\u015b ju\u017c do cna.\nBred\u017a, brednio za bredni\u0105,\nNiemocy wszechmocna!\nWszechmocna niemocy,\nOjczyzno kochana,\n\u0141otr niech \u0142otra stoczy \u2013\nB\u0119dzie miejsce dla nas!\n", "special_attrs": {}, "id": "255", "special": false}