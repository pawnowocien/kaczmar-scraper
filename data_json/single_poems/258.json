{"name": "Linoskoczek", "link": "https://www.kaczmarski.art.pl/tworczosc/wiersze/linoskoczek/", "year": "27.3.1982", "text": "W\u0142odzimierzowi Wysockiemu\nNa klucz nasz cyrk zamkni\u0119to nam\nI postawiono stra\u017c u bram \u2013\nNie odpowiada\u0142 pono\u0107 normom bezpiecze\u0144stwa;\nSprzedano ma\u0142py, konie, psy\nI w klatkach zn\u00f3w zamkni\u0119to lwy,\nW szpitalach b\u0142azny, bo si\u0119 \u015bmia\u0142y do szale\u0144stwa.\nPonuro w mie\u015bcie robi si\u0119,\nBo znowu poby\u0107 nie ma gdzie,\nA pusty cyrk to przecie\u017c zawsze rzecz ponura.\nA mnie najci\u0119\u017cej \u2013 bo c\u00f3\u017c ja?\nC\u00f3\u017c linoskoczek robi\u0107 ma,\nGdy nie ma napi\u0119tego nad otch\u0142ani\u0105 sznura?!\nBez tego strachu, kt\u00f3rym czu\u0142\nCo dzie\u0144, gdy mog\u0142em run\u0105\u0107 w d\u00f3\u0142\nPrzez chwil\u0119 l\u0119ku, nieuwagi, chwil\u0119 pecha,\nNaprawd\u0119 nie mam po co \u017cy\u0107,\nPo ziemi chodzi\u0107, gorycz pi\u0107 \u2013\nNie, takie \u017cycie mi si\u0119 wcale nie u\u015bmiecha!\nObcy mym stopom ka\u017cdy bruk,\nCzuj\u0119 si\u0119 jakbym nie mia\u0142 n\u00f3g,\nPotykam si\u0119 co krok o swoj\u0105 w\u0142asn\u0105 pi\u0119t\u0119!\nLecz nawet wtedy znajd\u0105 si\u0119\nLudzie co podtrzymaj\u0105 mnie\nI widz\u0119 twarze lito\u015bciwie u\u015bmiechni\u0119te.\nNie dany wi\u0119c upadek mi,\nNie dana s\u0142awa dawnych dni,\nWi\u0119c swoje kroki stawiam dzisiaj bez oklask\u00f3w!\nWtem b\u0142yska oczywista my\u015bl!\nI wiem, co robi\u0107 mam od dzi\u015b!\nNapi\u0119te zawsze w \u015bwiecie druty s\u0105 kolczaste!\nPo takiej drodze trzeba i\u015b\u0107!\nKaleczy\u0107 stopy! Wargi gry\u017a\u0107!\nGdy z lewej pr\u00f3\u017cna wolno\u015b\u0107, z prawej kat ci\u0119 nia\u0144czy!\nPod stop\u0105 mie\u0107 napi\u0119t\u0105 ni\u0107!\nTak d\u0142ugo, a\u017c nie p\u0119knie \u2013 \u017cy\u0107!\nPokaza\u0107 \u015bwiatu, \u017ce i po niej mo\u017cna ta\u0144czy\u0107!\n", "special_attrs": {}, "id": "258", "special": false}