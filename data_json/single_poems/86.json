{"name": "B\u0142ogos\u0142awi\u0119 z\u0142o\u2026", "link": "https://www.kaczmarski.art.pl/tworczosc/wiersze/blogoslawie-zlo/", "year": "4.2.1995", "text": "B\u0142ogos\u0142awi\u0119 z\u0142o na ekranie niebieskim\nM\u00f3j intymny kontakt z istot\u0105 gatunku.\nWidz\u0119 i os\u0105dzam, jak Stw\u00f3rcy namiestnik,\nTaniec \u015bmierci, zdrady, gwa\u0142tu i rabunku.\nW naturalnych barwach, w dowolnym j\u0119zyku,\nZ d\u017awi\u0119kiem tak klarownym, jak klarnet Mozarta\nSi\u0119gam po wieczorn\u0105 porcj\u0119 krwi i krzyku\nStamt\u0105d, gdzie akurat ginie trzystu Spartan.\nNie brak mi wsp\u00f3\u0142czucia. Wzburzam si\u0119 i wzruszam;\nStwierdzam z satysfakcj\u0105, \u017ce dozna\u0142em szoku;\nNiby balon szlochu kszta\u0142t zyskuje dusza\n\u0141zawi\u0105 mi paprochy uczu\u0107 w ch\u0142odnym oku.\nA na co dzie\u0144, w \u017cyciu \u2013 przydarza si\u0119 rzadko\n\u017beby rzecz, co wstrz\u0105sa \u2013 ujrze\u0107 jak na d\u0142oni.\nA gdy ju\u017c si\u0119 uda \u015bwiadkiem by\u0107 wypadku \u2013\nD\u017awi\u0119ki kto\u015b zag\u0142uszy, widok kto\u015b przys\u0142oni.\nEkran za\u015b niebieski szczeg\u00f3\u0142y powtarza\nKrwi\u015bcie bezlitosne zbli\u017cenia w zwolnieniach,\nChocia\u017c w ka\u017cdej chwili mo\u017ce je wymaza\u0107\nPalcem tkni\u0119ty pilot \u2013 podczerwie\u0144 sumienia.\n", "special_attrs": {}, "id": "86", "special": false}