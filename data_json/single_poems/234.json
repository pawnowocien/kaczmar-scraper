{"name": "Kr\u00f3tka rozmowa mi\u0119dzy Panem, Chamem i Plebanem", "link": "https://www.kaczmarski.art.pl/tworczosc/wiersze/krotka-rozmowa-miedzy-panem-chamem-i-plebanem/", "year": "31.8.1988", "text": "(wg M. Reja)\nWidz\u0105c, \u017ce si\u0119 \u017ale dzieje \u2013\nNar\u00f3d traci nadziej\u0119,\nNie chce ora\u0107, sia\u0107 ni zbiera\u0107, \u015bni o kuciu kos \u2013\nRaczy\u0142 przyj\u0105\u0107 Pan Chama\nW towarzystwie Plebana\nBy wys\u0142ucha\u0107, co poradz\u0105 jak odmieni\u0107 los.\nN\u0119dza piszczy za progiem,\nPola le\u017c\u0105 od\u0142ogiem,\nKrowy, zamiast dawa\u0107 mleko, posz\u0142y precz pod n\u00f3\u017c;\nPustk\u0105 zieje komora,\nCo stoi wedle dwora,\nA tu zima, jak to zima, czai si\u0119 tu\u017c tu\u017c.\nM\u00f3wi Pan: \u2013 M\u00f3j Plebanie,\nCo to z nami si\u0119 stanie,\nJak tak dalej p\u00f3jdzie, folwark diabli wezm\u0105 wnet \u2013\nTu za strat\u0105 wci\u0105\u017c strata,\nNikt nie boi si\u0119 bata:\nPostrasz Bogiem lud leniwy, by do pracy szed\u0142.\nPleban na to swe d\u0142onie\nNa pulchniutkim spl\u00f3t\u0142 \u0142onie\nI do g\u00f3ry wzni\u00f3s\u0142 niebieskie oczy z krasnych lic;\n\u2013 Powiem Panu niewiele,\nPan nie bywasz w ko\u015bciele\nI na tace bo\u017cej chwa\u0142y nie dorzucasz nic.\nLudziom dajesz mniej jeszcze\nI proroctwa z\u0142owieszcze\nPo folwarku ca\u0142ym z dawna kr\u0105\u017c\u0105 z ust do ust \u2013\nTrzeba nam dzi\u015b dialogu,\nS\u0142owa mi\u0142ego Bogu,\nCo powstrzyma niechrze\u015bcija\u0144ski gniew chrze\u015bcija\u0144skich dusz.\nCham za\u015b g\u0142ow\u0105 potrz\u0105sa,\nR\u0119k\u0105 si\u0119ga do w\u0105sa\nI dosadnie po swojemu m\u00f3wi, co ma rzec:\n\u2013 N\u0119dza win\u0105 jest dworu,\nMy nie mamy wyboru\nJak o \u017cycie godne walczy\u0107, albo w walce lec.\nLudzie ci\u0119\u017cko haruj\u0105,\nEkonomi katuj\u0105,\n\u017bony z\u0142e i dzieci g\u0142odne, ma cierpliwo\u015b\u0107 kres:\nMy \u017c\u0105damy kontroli\nNad tym, co kto partoli,\nCo kto ile z czego ma i co tracone jest.\nPan pi\u0119\u015bciami w st\u00f3\u0142 wali:\n\u2013 Chcecie znie\u015b\u0107 feudalizm,\nNie pozwol\u0119 na to, jakem pan i w\u0142adca tw\u00f3j.\nCham mu na to: \u2013 Dw\u00f3r dworem,\nZajrzyj pan za obor\u0119:\nJak si\u0119 tu nie dogadamy, kto posprz\u0105ta gn\u00f3j?\n\u2013 Pax vobiscum \u2013 Ksi\u0105dz wo\u0142a \u2013\nBo jest wol\u0105 ko\u015bcio\u0142a,\nAby si\u0119 nie brali bli\u017ani w Chrystusie za \u0142by:\nTy si\u0119 Chamie nie indycz\nI nie \u017c\u0105daj rewindy-\nKacji praw, co g\u0142osz\u0105, \u017ce gn\u00f3j posprz\u0105tacie wy.\nA ty, Panie, pami\u0119taj,\n\u017be cz\u0142ek bo\u017cy \u2013 rzecz \u015bwi\u0119ta\nI bez niego nie ustoi ko\u015bci\u00f3\u0142 ani dw\u00f3r:\nNiech\u017ce ma swoje zdanie,\nA do pracy wnet stanie,\nTylko zaka\u017c ekonomom garbowania sk\u00f3r.\nPan, cho\u0107 jeszcze si\u0119 z\u017cyma,\nObiecuje dotrzyma\u0107\nTego, co obieca\u0142 przecie\u017c chamom ju\u017c nie raz.\nCham si\u0119 ksi\u0119dzu pok\u0142oni\u0142\nZa uczciwy kompromis\nI na stert\u0119 gnoju wr\u00f3ci\u0142 zn\u00f3w na jaki\u015b czas.\nTak to pouzgadniali,\nA ekonom wci\u0105\u017c wali,\nBo go przecie\u017c na rozmowy nie zaprosi\u0142 nikt \u2013\nWie, \u017ce gdy si\u0119 Pan z\u0142o\u015bci,\nChamom trza liczy\u0107 ko\u015bci,\nKsi\u0105dz im i tak obieca w niebie naprawienie krzywd!\n", "special_attrs": {}, "id": "234", "special": false}