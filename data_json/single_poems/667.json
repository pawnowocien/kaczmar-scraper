{"name": "W\u0142adca Ciemno\u015bci", "link": "https://www.kaczmarski.art.pl/tworczosc/wiersze/wladca-ciemnosci/", "year": "1980", "text": "Nie b\u00f3l a bunt nas \u0142\u0105czy Armio Anio\u0142owa\nOdarta z pi\u00f3r powietrza p\u0119dem\nNie l\u0119k a gniew pr\u00f3cz skrzyde\u0142 rogi nam hodowa\u0142\nZadarty pogardliwie chwost\nNie \u017cal a \u017car wypali w ziemi kazamaty\nSk\u0105d wasz\u0105 wol\u0105 rz\u0105dzi\u0107 b\u0119d\u0119\nNie blask a \u0107ma ogarnie przestw\u00f3r tego \u015bwiata\nW ciemno\u015bciach lepiej s\u0142ycha\u0107 g\u0142os\nOtw\u00f3rzcie rzekom drog\u0119\nNiechaj plun\u0105 w twarz kamieniom\nWypu\u015b\u0107cie wichry w wod\u0119\nNiech si\u0119 oceany pieni\u0105\nSzykujcie wielki ogie\u0144\nNiech gotuje si\u0119 pod ziemi\u0105\nA\u017c przyjdzie czas te\u017c przyjdzie czas!\nKo\u0142yszmy wielkie drzewa przetaczajmy g\u00f3ry\nOdziani w b\u0142yskawicy blask\nOg\u0142uszmy hukiem w chmurach oniemia\u0142e ch\u00f3ry\nNie \u015bpiew a wrzask nie \u015bpiew a wrzask\nSzykujmy dla cz\u0142owieka jego \u015bwiat prawdziwy\nZwierz\u0119c\u0105 b\u00f3l zwierz\u0119cy strach\nPrzepa\u015bcie szczyty piachy bagna i pokrzywy\nNiech raj ogl\u0105da tylko w snach\nA stanie si\u0119 istot\u0105 w czynach niepoj\u0119t\u0105\nI b\u0119dzie Alf\u0105 i Omeg\u0105\nZ\u0142aman\u0105 w\u0142adcz\u0105 m\u0105dr\u0105 tward\u0105 dzik\u0105 \u015bwi\u0119t\u0105\nU nieba bram u piek\u0142a bram\nOn diab\u0142u b\u0119dzie s\u0142u\u017cy\u0142 kl\u0119knie przed anio\u0142em\nI obu zdusi jedn\u0105 r\u0119k\u0105\nA potem zniszczy to co stworzy\u0142 trudem i mozo\u0142em\nZostanie sam zostanie sam\n", "special_attrs": {}, "id": "667", "special": false}