{"name": "Ku chwale Anglii\u2026", "link": "https://www.kaczmarski.art.pl/tworczosc/wiersze/ku-chwale-anglii/", "year": "1994", "text": "Pie\u015b\u0144 podnios\u0142a, \u0142up wspania\u0142y!\n\u201eWitaj Anglio, matko \u015bmia\u0142ych!\u201d.\nNie spa\u0107, dziwki! R\u00f3\u017c na twarze!\nId\u0105 wasi marynarze!\nKu chwale Anglii schniemy na dzikich antypodach,\nFujary jak og\u00f3rki marynujemy w szkwa\u0142ach.\nZa trudy dla ojczyzny nale\u017cy si\u0119 nagroda!\nWi\u0119c chcemy rzyga\u0107 piwem! Ko\u0142ysa\u0107 si\u0119 na cia\u0142ach!\nGdy by\u0142am jeszcze m\u0142oda, najlepsza w kurwim fachu,\nTo powr\u00f3t ch\u0142opc\u00f3w z morza za wielkie mia\u0142am \u015bwi\u0119to.\nDzi\u015b moi kochankowie w podmorskim le\u017c\u0105 piachu \u2013\nD\u0119bowe, dumne dzioby butwiej\u0105 ich okr\u0119tom!\nKiedy\u015bcie odp\u0142ywali, mnie jeszcze tu nie by\u0142o.\nWracacie jak po swoje, ko\u0142ysa\u0107 si\u0119 i st\u0119ka\u0107!\nA mnie si\u0119, nowicjuszce, nami\u0119tna marzy mi\u0142o\u015b\u0107\nI rozkosz, kt\u00f3r\u0105 jeszcze nazajutrz si\u0119 pami\u0119ta!\nWyrzygujemy trzewia w zdzicza\u0142ych m\u00f3rz otch\u0142anie,\nFujary jak og\u00f3rki marynujemy w szkwa\u0142ach.\nAngielskiej dziwki ty\u0142ek \u2013 jedyna nam nagroda!\nWi\u0119c chcemy rzyga\u0107 piwem, ko\u0142ysa\u0107 si\u0119 na cia\u0142ach!\nKto wie, w zatoki jakie zawiod\u0142y was kompasy,\nGdzie w barbarzy\u0144skich rytmach czarne si\u0119 ty\u0142ki trz\u0119s\u0105.\nA teraz zasolone st\u0119skni\u0142y si\u0119 kutasy\nI prosz\u0105 si\u0119 o zwyk\u0142e, angielskie bia\u0142e mi\u0119so!\nWidzia\u0142a\u015b bohatera? Ten szwenda\u0142 si\u0119 po \u015bwiecie\nI ka\u017cd\u0105 dziur\u0119 w desce zatyka\u0142 na okr\u0119cie.\nNie t\u0119skni\u0105 tu za tob\u0105 kochanki ani dzieci,\nGdy znik\u0105d si\u0119 tu zjawisz na schlanie i na r\u017cni\u0119cie!\nKu chwale Anglii schniemy na dzikich antypodach,\nFujary jak og\u00f3rki marynujemy w szkwa\u0142ach.\nZa trudy dla ojczyzny nale\u017cy si\u0119 nagroda!\nWi\u0119c chcemy rzyga\u0107 piwem! Ko\u0142ysa\u0107 si\u0119 na cia\u0142ach!\n", "special_attrs": {}, "id": "238", "special": false}