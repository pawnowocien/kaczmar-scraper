{"name": "Targ", "link": "https://www.kaczmarski.art.pl/tworczosc/wiersze/targ/", "year": "1980", "text": "Po wielkiej wojnie wszystkich\nGdy \u015bwiat sam siebie z\u0142upi\u0142\nNa krwawym targowisku\nCzekamy kto nas kupi\nNajlepszych z nas wybili\nA reszcie ma\u0142o trzeba\nZbyt du\u017co\u015bmy prze\u017cyli\nBy m\u00f3c si\u0119 dobrze sprzeda\u0107\nNa wzg\u00f3rzach jak w teatrze\nRuchome horyzonty\nMo\u017cemy st\u0105d wypatrze\u0107\nRuiny naszych \u015bwi\u0105ty\u0144\nNa placu po\u015br\u00f3d ruin\nKrzy\u017cuj\u0105 si\u0119 pogl\u0105dy\nSzczekaj\u0105 becz\u0105 pluj\u0105\nPsy owce i wielb\u0142\u0105dy\nCi bardziej do\u015bwiadczeni\nCo ich sprzedano nieraz\nNa go\u0142ej siedz\u0105 ziemi\nNie chc\u0105 si\u0119 z nikim spiera\u0107\nA s\u0105 w\u015br\u00f3d nich uczeni\nArty\u015bci rzemie\u015blnicy\nI ch\u0142opi s\u0105 bez ziemi\nI m\u00f3wcy bez m\u00f3wnicy\nNie w cenie nasza wiedza\nAmbicje i talenty\nKupcy orzechy jedz\u0105\nI maj\u0105 wzrok niech\u0119tny\nHandlarze chodz\u0105 z kijem\nProstuj\u0105 s\u0142abe grzbiety\nA kupcy wino pij\u0105\nI patrz\u0105 na kobiety\nNa dachach naszych dom\u00f3w\nPos\u0105gi obcych bog\u00f3w\nPrzed nimi my w pok\u0142onach\nNa naszym w\u0142asnym progu\nPrze\u017cyli\u015bmy! \u2013 To s\u0142owo\nZ wszystkiego nas rozlicza\nDozorcy krzyk nad g\u0142ow\u0105\nZap\u0119dza nas do \u017cycia\n", "special_attrs": {}, "id": "587", "special": false}