{"name": "Niewolnik \u2013 filozof", "link": "https://www.kaczmarski.art.pl/tworczosc/wiersze/niewolnik-filozof/", "year": "1980", "text": "Niewolnik filozof prowadzi dysputy\nCzasem dostanie co\u015b z pa\u0144skiego sto\u0142u\nPrzy pracy nie jest \u0142a\u0144cuchami skuty\nLecz mu nie zazdro\u015b\u0107cie \u0142atwego mozo\u0142u\nNiewolnik filozof uczy pa\u0144skie dzieci\nJest jedn\u0105 z jednych atrakcji dla go\u015bci\nKiedy w\u015br\u00f3d \u015bmiech\u00f3w aksjomaty kleci\nWi\u0119c mu nie zazdro\u015b\u0107cie zbyt \u0142atwej m\u0105dro\u015bci\nNiewolnik filozof robi to co umie\nNa g\u0142\u00f3d ma pokarm na upa\u0142 napoje\nMa czas na rozrywki ma czas na zadum\u0119\nWi\u0119c mu nie zazdro\u015b\u0107cie lekkiego spokoju\nNiewolnik filozof pana czasem zgniewa\nI nie dostanie za kar\u0119 kolacji\nLub przywi\u0105zany noc sp\u0119dzi u drzewa\nLecz nie zazdro\u015b\u0107cie mu tej satysfakcji\nNiewolnik filozof tak pragnie powagi\nChcia\u0142by samotnie zmierzy\u0107 si\u0119 ze \u015bwiatem\nPrzy stole lub w \u0142a\u017ani spocony i nagi\nSam nie wie kiedy staje si\u0119 swym katem\nWi\u0119c mu nie zazdro\u015b\u0107cie niczego niczego\nCho\u0107 was prawdziwy sznur na d\u0142oniach boli\nW\u015br\u00f3d was wyro\u015bnie i stanie za niego\nM\u0105dry i gro\u017any filozof niewoli\n", "special_attrs": {}, "id": "353", "special": false}