{"name": "Stary poeta drzemie", "link": "https://www.kaczmarski.art.pl/tworczosc/wiersze/stary-poeta-drzemie/", "year": "17.10.2003", "text": "Ostatnio zwyk\u0142em drzema\u0107 o niezwyk\u0142ych porach\nw narkotycznej po\u015bwiacie od telewizora,\nw nieustannym zgie\u0142ku najnowszych wiadomo\u015bci\nzapadam w senny bezczas jak \u015bpi\u0105 ludzie pro\u015bci\nutrudzeni t\u0105 chwil\u0105, kt\u00f3ra ich przeros\u0142a \u2013\ngalernicy steru, busoli i wios\u0142a.\nPonad moim profilem wci\u015bni\u0119tym w poduszk\u0119\nruchomy strop niebieski i \u015bciany bezduszne.\nNa nich \u015bwiat si\u0119 rozgrywa niby na ekranie;\ncho\u0107 nade mn\u0105 \u2013 beze mnie trwa \u00f3w cieni taniec.\nZ ust, na wp\u00f3\u0142 uchylonych, srebrz\u0119 \u015bliny wst\u0105\u017cki,\nwok\u00f3\u0142 moje bastiony, moje ciemne ksi\u0105\u017cki.\nAle przecie\u017c jaw sennych wci\u0105\u017c dana mi \u0142aska\ni to twarz moja \u015bpi\u0105ca, nie po\u015bmiertna maska.\nEkran moim powiekom wy\u015bwietla film grozy,\nja \u015bni\u0119 dawne dzieci\u0144stwo. Ga\u0142\u0105zki mimozy\ni wiersze, co si\u0119 rodz\u0105 na przek\u00f3r naturze\u2026\nwi\u0119cej \u015bni (wi\u0119c pami\u0119ta) ten, kto \u017cyje d\u0142u\u017cej.\nGdy si\u0119 ockn\u0119 \u2013 zapisz\u0119 \u2013 potem usn\u0119 znowu,\nbo ze mnie kronikarz nie-dzisiejszego chowu,\na kto si\u0119 od fraz moich proroctw dopomina \u2013\nniech wie, \u017ce prorok wr\u00f3\u017cy wtedy, gdy wspomina.\nNiech wie to, czego nie wie ca\u0142e cz\u0142ecze plemi\u0119,\n\u017ce prorok widzi zwykle wtedy, kiedy drzemie.\nBo tylko M\u0142odo\u015b\u0107 wieszczy, bezwzgl\u0119dnie natchniona;\nz wiekiem si\u0119 ucz\u0142owiecza, cz\u0142owieczej\u0105c \u2013 kona.\nWszelka wiedza w opad\u0142ej powiece zamkni\u0119ta;\nTen o oczach zamkni\u0119tych ju\u017c wie, bo pami\u0119ta.\nI ten tylko, co oczy na chwil\u0119 otworzy \u2013\nz tej pami\u0119ci niekiedy co\u015b, by\u0107 mo\u017ce, stworzy\u2026\n", "special_attrs": {}, "id": "560", "special": false}