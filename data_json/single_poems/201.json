{"name": "Katy\u0144", "link": "https://www.kaczmarski.art.pl/tworczosc/wiersze/katyn/", "year": "29.8.1985", "text": "Ci\u015bnie si\u0119 do \u015bwiat\u0142a niby warstwy sk\u00f3ry\nT\u0142ok patrz\u0105cych twarzy spod ruszonej darni.\nSpogl\u0105daj\u0105 jedna zza drugiej \u2013 do g\u00f3ry \u2013\nAle nie ma ruin. To nie gr\u00f3d wymar\u0142y.\nRaz odkryte \u2013 krzycz\u0105 zat\u0119ch\u0142ymi usty,\nLec\u0105 sobie przez r\u0119ce wypr\u00f3chnia\u0142e w \u015brodku\nW r\u00f3w, co nigdy wi\u0119cej nie b\u0119dzie ju\u017c pusty \u2013\nAle nie ma krzy\u017cy. To nie groby przodk\u00f3w.\nSprz\u0105czki i guziki z orze\u0142kiem ze rdzy,\nPo miskach czerep\u00f3w \u2013 robak\u00f3w gonitwy,\nZgni\u0142e zdj\u0119cia, pami\u0105tki, mapy miast i wsi \u2013\nAle nie ma broni. To nie pole bitwy.\nMo\u017ce wszyscy byli na to samo chorzy?\nTe same nad karkiem okr\u0105g\u0142e urazy,\nPrzez kt\u00f3re do ziemi dar odp\u0142yn\u0105\u0142 bo\u017cy \u2013\nAle nie ma znak\u00f3w, \u017ce to gr\u00f3b zarazy.\nJeszcze rosn\u0105 drzewa, kt\u00f3re to widzia\u0142y,\nJeszcze ziemia pami\u0119ta kszta\u0142t buta, smak krwi.\nNiebo zna j\u0119zyk, w kt\u00f3rym komendy pada\u0142y,\nNim pad\u0142y wystrza\u0142y, kt\u00f3rymi wci\u0105\u017c brzmi.\nAle to \u015bwiadkowie \u017cywi \u2013 wi\u0119c stronniczy.\nZreszt\u0105, by ich s\u0142ucha\u0107 \u2013 trzeba wej\u015b\u0107 do zony.\nNa milczenie tych \u015bwiadk\u00f3w mo\u017ce pan ich liczy\u0107 \u2013\nPan powietrza i ziemi, i drzew uwi\u0119zionych.\nOto \u015bwiat bez \u015bmierci. \u015awiat \u015bmierci bez mordu,\n\u015awiat mordu bez rozkazu, rozkazu bez g\u0142osu.\n\u015awiat g\u0142osu bez cia\u0142a i cia\u0142a bez Boga,\n\u015awiat Boga bez imienia, imienia \u2013 bez losu.\nJest tylko jedna taka \u015bwiata strona,\nGdzie co\u015b, co nie istnieje \u2013 wci\u0105\u017c o pomst\u0119 wo\u0142a,\nGdzie ju\u017c \u015bmiechem nawet mogi\u0142a nie czczona,\nD\u00f3\u0142 nieomini\u0119ty \u2013 dla Or\u0142a, Soko\u0142a\u2026\n\u201eO pewnym brzasku w katy\u0144skim lasku\nStrzelali do nas Sowieci\u2026\u201d.\n", "special_attrs": {}, "id": "201", "special": false}