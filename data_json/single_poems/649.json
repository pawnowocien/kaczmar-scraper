{"name": "Wspomnienie", "link": "https://www.kaczmarski.art.pl/tworczosc/wiersze/wspomnienie/", "year": "1980", "text": "Noc przed bitw\u0105 hetman sp\u0119dza u kochanki,\nSzlachta pij\u0119 w\u00f3dk\u0119 i chucha w r\u0119kawy,\nKonie parskaj\u0105, rozgrzane markietanki\n\u015apiewaj\u0105 przy ogniskach o \u015bmierci dla s\u0142awy.\nWok\u00f3\u0142 obozu kr\u0105\u017cy wart wo\u0142anie,\nCiury w taborach kradziony dr\u00f3b piek\u0105,\nPoeta pisze hymn, z map\u0105 na kolanie\nCudzoziemski oficer szkicuje zasieki.\nPo bitwie, na stosie zdobytych sztandar\u00f3w\nSzlachta pije w\u00f3dk\u0119, hetman je\u0144c\u00f3w liczy,\nKonie parskaj\u0105, dymi\u0105 grzywy par\u0105,\nSw\u00f3j \u017co\u0142d cudzoziemski odbiera oficer.\nJest rado\u015b\u0107 zwyci\u0119stwa i jest rado\u015b\u0107 \u017cycia,\nHymn spod jeszcze sztywnych od rapiera palc\u00f3w;\nKary za warcholstwo, spory o zdobycze \u2013\nWszystko jest dop\u00f3ki\nJest o co walczy\u0107\n", "special_attrs": {}, "id": "649", "special": false}