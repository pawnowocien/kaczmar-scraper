{"name": "Samotno\u015b\u0107 b\u0142azna", "link": "https://www.kaczmarski.art.pl/tworczosc/wiersze/samotnosc-blazna/", "year": "1974", "text": "Ogromna sala, \u015bciany z luster\nPosadzka w ornamenty l\u015bni\u0105ce\nLecz lustra s\u0105 o\u015blep\u0142e, puste,\nPod\u0142ogi \u015bliskie i gor\u0105ce.\nZ boku dworzanie szaro sprytni,\nW \u015brodku \u2013 wynio\u015ble z\u0142oci staj\u0105,\nPrzy drzwiach \u2013 przychylnie aksamitni\nNa uchylenie ich czekaj\u0105.\nZa drzwiami, gdy si\u0119 ju\u017c rozst\u0105pi\u0105,\nDw\u00f3r znajdzie w\u0142adc\u0119, a zarazem\nUjrzy jak w cieniu tronu k\u0105pie\nSi\u0119 smutny i samotny b\u0142azen.\nOn wie, \u017ce razi jego czerwie\u0144\nW\u015br\u00f3d subtelniejszych barw stokrotnie,\nLecz z plec\u00f3w szaty swej nie zerwie \u2013\nDlatego b\u0119dzie \u017cy\u0142 samotnie.\nOn wie, \u017ce razi jego czerwie\u0144,\n\u017be dla nich kolor to okrutny.\nLudzie nie zbli\u017c\u0105 si\u0119 do niego \u2013\nDlatego w\u0142a\u015bnie taki smutny.\nA z\u0119by, kt\u00f3re pr\u00f3chno z\u017cera,\nCo niegdy\u015b celnie tak k\u0105sa\u0142y,\nO ile\u017c bardziej ch\u0119tnie teraz\nDukata twardo\u015b\u0107 by sprawdza\u0142y\nLecz jeszcze tkwi wzd\u0142u\u017c jego cia\u0142a\nKolczasta kr\u0119gos\u0142upa ga\u0142\u0105\u017a,\nCo nieraz ju\u017c go powstrzymywa\u0142a,\nGdy chcia\u0142 si\u0119 przed kim\u015b ugi\u0105\u0107 w pa\u0142\u0105k.\nWi\u0119c wie, \u017ce razi jego czerwie\u0144\nW\u015br\u00f3d subtelniejszych barw stokrotnie,\nLecz z plec\u00f3w szaty swej nie zerwie \u2013\nDlatego b\u0119dzie \u017cy\u0142 samotnie.\nOn wie, \u017ce razi jego czerwie\u0144,\n\u017be dla nich kolor to okrutny.\nLudzie nie zbli\u017caj\u0105 si\u0119 do niego \u2013\nDlatego w\u0142a\u015bnie taki smutny.\nI wtedy, gdy ju\u017c b\u0142aznem nie jest,\nGdy wejdzie szary mi\u0119dzy ludzi \u2013\nCzerwie\u0144 postaci z dala grzeje,\nOdosobnienie jego budzi.\nSen o uczuciu si\u0119 nie zi\u015bci,\nSamotny b\u0119dzie do staro\u015bci,\nCzy z przyczyn ludzkiej nienawi\u015bci,\nCzy te\u017c szacunku, czy zazdro\u015bci.\nZni\u00f3s\u0142by on tych co go przekl\u0119li\nZa jedn\u0105 przyja\u017a\u0144 czy kochanie\u2026\nLecz nawet dla swych wielbicieli\nNa zawsze b\u0142aznem pozostanie.\nBo onie\u015bmiela jego czerwie\u0144\nW\u015br\u00f3d barw co bledsze s\u0105 stokrotnie,\nLecz z plec\u00f3w szaty swej nie zerwie \u2013\nDlatego b\u0119dzie \u017cy\u0142 samotnie.\nBo onie\u015bmiela czerwie\u0144 jego,\nLos jego wznios\u0142y i okrutny.\nLudzie nie zbli\u017c\u0105 si\u0119 do niego \u2013\nDlatego w\u0142a\u015bnie taki smutny\u2026\n", "special_attrs": {}, "id": "536", "special": false}