{"name": "Bieg", "link": "https://www.kaczmarski.art.pl/tworczosc/wiersze/bieg/", "year": "1976", "text": "W suchym powietrzu, poziomo przez step,\nNios\u0105 si\u0119 ci\u0119\u017cko \u015bwiszcz\u0105ce oddechy.\nBiegn\u0105 przed siebie wci\u0105\u017c ludzie \u0142eb w \u0142eb \u2013\nS\u0119kate nogi i p\u0142uca jak miechy.\nSypni\u0119ci na drog\u0119 jak z\u0142a talia kart,\nJak z klatek na wolno\u015b\u0107 puszczone goryle!\nJa biegn\u0119 beztrosko, bieg bior\u0119 za \u017cart,\nLecz ci, co \u017cartuj\u0105, zostaj\u0105 gdzie\u015b w tyle.\nTen rytm gladiator\u00f3w porywa wi\u0119c mnie\nI sam pazurami na prz\u00f3d si\u0119 przedzieram\nI nie jest to przykre, nie idzie mi \u017ale;\nWci\u0105\u017c nowe przestrzenie przed sob\u0105 otwieram.\nI szybciej ni\u017c inni, wci\u0105\u017c licz\u0105c na zysk,\nBy chocia\u017c o krok przed swoim by\u0107 bratem.\nA gdy si\u0119 nie daje, za kark go i w pysk!\nOd lat ta metoda panuje nad \u015bwiatem.\nWi\u0119c biegn\u0119 do przodu, ju\u017c \u015bciska mnie bok,\nA twarze znajome zostaj\u0105 gdzie\u015b w grupie,\nA ten, co przede mn\u0105, przyspiesza sw\u00f3j krok\nI pada, i wo\u0142a: po moim trupie!\nNo c\u00f3\u017c, trudno! Dalej! Nie widz\u0119 ju\u017c nic,\nPowieki gor\u0105ce i zimne zarazem,\nK\u0142uj\u0105ce powietrze, rytmiczny p\u0142uc \u015bwist\nI ziemia mnie \u017cegna zamglonym obrazem.\nDlaczego ja le\u017c\u0119? Na przedziem ju\u017c by\u0142!\nDlaczego w tym piachu twarz swoj\u0105 zanurzam?\nChc\u0119 powsta\u0107, nie mog\u0119! Brakuje mi si\u0142!\nA w g\u0142owie mej my\u015bli i krwi t\u0119tni burza\u2026\nZimne strumyki sp\u0142ywaj\u0105 na kark,\nSk\u00f3ra jest \u015bliska, \u017cwir do niej si\u0119 klei.\nPot s\u0142ony z twarzy przenika do warg,\nWraz z potem znikaj\u0105 ju\u017c resztki nadziei.\nChc\u0119 powsta\u0107, lecz na nic. Nie wstan\u0119 ju\u017c ja.\nKto upad\u0142 w tym biegu, ten \u2013 nigdy nie wstanie \u2013\nI czuj\u0119 na plecach mych st\u00f3p czyich\u015b takt,\nI serca mojego \u017ca\u0142osne szarpanie.\nMijaj\u0105 mnie dalsi. Ci s\u0142absi, ci \u017ali.\nA ka\u017cdy na plecach mych stop\u0119 sw\u0105 stawia\nI widz\u0119 sw\u0105 przesz\u0142o\u015b\u0107 i zdaje si\u0119 mi,\n\u017be wiem czemu b\u00f3l m\u00f3j przyjemno\u015b\u0107 im sprawia.\nNa tryumf nie pozwoli bezwzgl\u0119dny nam czas,\nA w duszach co\u015b t\u0119tni, \u017ce si\u0119 nie poddamy.\nWi\u0119c bie\u017cni rozgrzanej nie ko\u0144czy si\u0119 pas,\nNie ko\u0144cz\u0105 si\u0119 tors\u00f3w bezw\u0142adnych ju\u017c plamy\u2026\n", "special_attrs": {}, "id": "77", "special": false}