{"name": "Skorpion", "link": "https://www.kaczmarski.art.pl/tworczosc/wiersze/skorpion/", "year": "1985", "text": "Jad, co ma Ciebie broni\u0107 \u2013 zg\u0142adzi,\nBo \u015blepa furia rz\u0105dzi nim.\nMo\u017cna Ci kadzi\u0107, radzi\u0107, zdradzi\u0107 \u2013\nMusisz we wszystko i\u015b\u0107 jak w dym.\nKrzywdzisz nie pragn\u0105c zada\u0107 krzywdy,\nNie zauwa\u017casz \u2013 kto Tw\u00f3j wr\u00f3g.\nDlatego wi\u0119c nie zdo\u0142asz nigdy\nSpod przeznaczonych Ci uj\u015b\u0107 n\u00f3g.\nZamiarem straszysz i przera\u017casz\nA \u015bmieszysz tym, co m\u00f3g\u0142by\u015b m\u00f3c.\nPustoszysz najwspanialsze z marze\u0144,\nKt\u00f3re w p\u00f3\u0142\u015bnie zaczynasz snu\u0107.\nPotrafisz wielki by\u0107 \u2013 i ma\u0142y,\nLecz kiedy jaki \u2013 nie wie nikt.\nZazwyczaj zdradzasz swe zapa\u0142y\nW bezruchu ukrywaj\u0105c wstyd.\nPorzucasz rozpocz\u0119te dzie\u0142o,\nGdy Ci\u0119 zniech\u0119ci byle co.\nCo dzie\u0144 kolejny czujesz prze\u0142om,\nLecz nigdy nie przechodzisz go.\nJeste\u015b zabawk\u0105 niebezpieczn\u0105,\nDla innych Tw\u00f3j pracuje jad.\nLecz z nieobliczalno\u015bci\u0105 wieczn\u0105\nZawsze mo\u017cesz by\u0107 dla nich \u2013 kat.\nNie szukaj braci swych poparcia,\nNie pro\u015b si\u0119 o zatruty grot.\nTaka ju\u017c wasza zmienno\u015b\u0107 czarcia,\nSamotny los, przekl\u0119ty miot.\nPlu\u0144 na logik\u0119 konsekwencji,\nNie patrz, gdzie jest ca\u0142o\u015bci \u0142ad.\nZginiesz przypadkiem i bez sensu,\nJak grad, co latem z nieba spad\u0142.\nNie uderz Strzelca, bo Ci\u0119 zdepcze,\nZ daleka mo\u017cesz Pann\u0119 czci\u0107.\nUwierz, \u017ce Waga zna\u0107 Ci\u0119 nie chce,\nZachowaj dla niej jadu ni\u0107.\nLecz Ty \u2013 zapomnisz wszystkie rady\nMiotaj\u0105c si\u0119 to tu, to tam.\nZ l\u0119ku, z w\u015bciek\u0142o\u015bci, z nieuwagi\nTrucizn\u0119 wszczepisz sobie \u2013 sam.\n", "special_attrs": {}, "id": "548", "special": false}