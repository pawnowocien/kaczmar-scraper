{"name": "Wytworna wenecka kurtyzana chwali Portret Pietra Aretina p\u0119dzla Tycjana", "link": "https://www.kaczmarski.art.pl/tworczosc/wiersze/wytworna-wenecka-kurtyzana-chwali-portret-pietra-aretina-pedzla-tycjana/", "year": "5.1.2004", "text": "Jakby\u015b w\u0142a\u015bnie zlaz\u0142 \u0142askawie z \u0142o\u017ca,\nA ju\u017c got\u00f3w \u015bwiatu stawi\u0107 czo\u0142a \u2013\nRozche\u0142stany bastard, cho\u0107 wielmo\u017ca\nA\u017c przepe\u0142niasz sob\u0105 p\u0142\u00f3tna po\u0142a\u0107.\nK\u0142\u0119by brody \u2013 dymy Wezuwiusza\nPonad karmazynowym kraterem,\nW kt\u00f3rym wrz\u0105ca obraca si\u0119 dusza\nI do \u0142ez si\u0119 krztusi \u015bmiechem szczerym.\nMi\u0119so z ko\u015bci\u0105 i duch nad duchami\nPrzyczajony w gruczo\u0142ach, jak w strunach\nL\u015bni\u0105co-mroczny krwisto\u015bci aksamit,\nZza kt\u00f3rego wy\u0142ania si\u0119 luna.\nJeste\u015b messer powierzchni\u0105 i wn\u0119trzem,\nK\u0142\u0119bowiskiem b\u0142yskawic i mrok\u00f3w,\nChciwie \u0142ykasz ogie\u0144 i powietrze,\nNie pojmujesz co przesyt, co spok\u00f3j.\nOch, ten Tycjan przejrza\u0142 ci\u0119 na wylot!\nJakby farb\u0119 k\u0142ad\u0142 w\u0142asnym fajfusem.\nChwyci\u0142 chwil\u0119, bo ty \u017cyjesz chwil\u0105\nI na ka\u017cd\u0105 si\u0119 rzucasz pokus\u0119.\nSzydzisz z wielkich, jak w fa\u0142szu swym \u2013 mali,\nWi\u0119c si\u0119 p\u0142aszcz\u0105 i \u015bl\u0105 ci prezenta;\nGrzeszny papie\u017c przed Stw\u00f3rc\u0105 ci\u0119 chwali,\nZa milczenie p\u0142ac\u0105 ci ksi\u0105\u017c\u0119ta.\nJeste\u015b r\u00f3wny kr\u00f3lom, synu szewca,\nRozkochany w szyderstwie i w pi\u0119knie \u2013\nCzy jest co\u015b, o dostojny prze\u015bmiewco\nPrzed czym czo\u0142o pochylisz i kl\u0119kniesz?\n***\nSamko weneckich nocy, zdrad\u017a mi\nSk\u0105d w tobie tyle egzaltacji?\nKl\u0119ka si\u0119 wtedy, gdy wymaga\nTego mi\u0142osna r\u00f3wnowaga.\nWszak wiesz, \u017ce j\u0105drem mych ambicji\nJest spis erotycznych pozycji,\nJak te\u017c zasady, wed\u0142ug kt\u00f3rych\nNadstawia cz\u0142ek cz\u0142ekowi dziury.\nOwszem, kpi\u0119 z ksi\u0105\u017c\u0105t i pra\u0142at\u00f3w\nDla \u0142adu, smaku i dukat\u00f3w\nI da si\u0119 z tego \u017cy\u0107. Przez chwil\u0119,\nBo gdzie dukaty \u2013 tam i sztylet.\nTycjan, cho\u0107 mistrzem swego cechu,\nTutaj nabazgra\u0142 mnie w po\u015bpiechu.\nBrak mi szczeg\u00f3\u0142u, staranno\u015bci,\nFormy, harmonii \u2013 i wznios\u0142o\u015bci.\nW sumie nie jestem na tym stratny \u2013\nTo portret darmo, bo prywatny.\nPrywatnie \u017cyj\u0119 tak, jak ka\u017cdy:\nJem, pij\u0119, sypiam, patrz\u0119 w gwiazdy,\nWalcz\u0119, bo si\u0142\u0119 czerpi\u0119 z walki\nI wstyd przed byle kim si\u0119 ukry\u0107\u2026\nBuonarroti lepi lalki,\nA ja \u2013 rozwalam pr\u00f3\u017cne kuk\u0142y.\nKocham \u017cy\u0107, pragn\u0105\u0107, kocham mi\u0142o\u015b\u0107,\nSyc\u0119 si\u0119 noc\u0105, krzepi\u0119 dniem,\nGdyby si\u0119 nagle to sko\u0144czy\u0142o\u2026\nI tak cudownym by\u0142o snem.\nWi\u0119c zostaw p\u0142\u00f3tno. Wr\u00f3\u0107 do \u0142o\u017ca.\nNajlepsza to zabawka bo\u017ca!\nNa diab\u0142a portret ci, domina,\nKiedy masz we mnie orygina\u0142?\n***\n\u015awintuszeniem, messer Pietro\nByle kto si\u0119 umie chwali\u0107.\nTycjan\u2026 dostrzeg\u0142 twoj\u0105 \u015bwietno\u015b\u0107\nI ocali\u0142.\n", "special_attrs": {}, "id": "659", "special": false}