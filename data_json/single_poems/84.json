{"name": "Byk", "link": "https://www.kaczmarski.art.pl/tworczosc/wiersze/byk/", "year": "1985", "text": "Stworzony jeste\u015b na aren\u0119,\n\u017bywio\u0142em Twoim t\u0142um i wrzask.\nZap\u0142acisz ch\u0119tnie ka\u017cd\u0105 cen\u0119\nZa scen o\u015blepiaj\u0105cy blask.\nPodstawisz wi\u0119c pod ostr\u0105 szpad\u0119\nW szerokim karku s\u0142aby punkt.\nI na kolana Tw\u00f3j upadek\nRadosn\u0105 wrzaw\u0105 przyjmie t\u0142um.\n\u015acigaj\u0105c okiem p\u0142achty czerwie\u0144\nZapomnisz czerwie\u0144 w\u0142asnej krwi.\nPchni\u0119cie lito\u015bci rdze\u0144 Ci przerwie\nNim pojmiesz, \u017ce umierasz Ty.\nWi\u0119c nie b\u0105d\u017a pyszny i waleczny,\nPrzeklnij urod\u0119, si\u0142\u0119, wzrost.\nSta\u0144 si\u0119 powolny i niezr\u0119czny,\nA lepszy Ci przypadnie los.\nNie ka\u017cdy mo\u017ce by\u0107 buhajem,\nWo\u0142em roboczym by\u0107 \u2013 nie wstyd.\nPokarmem s\u0142awy si\u0119 nie najesz,\nNie b\u0119dzie Tw\u00f3j jutrzejszy \u015bwit.\nPokornie przyjmij swoje jarzmo,\nCokolwiek dadz\u0105 z r\u0119ki \u2013 jedz.\nMartwi bohaterowie marzn\u0105,\nCiebie hucz\u0105cy grzeje piec.\nPami\u0119taj \u2013 umrze\u0107 tam, gdzie \u017cy\u0142e\u015b,\nPod miejscem, w kt\u00f3rym pad\u0142e\u015b \u2013 zgni\u0107.\nUcz si\u0119 z bezruchu czerpa\u0107 si\u0142\u0119,\nP\u0142aka\u0107 bez \u0142ez, bezg\u0142o\u015bnie wy\u0107.\nNie my\u015bl, \u017ce jeszcze rok po\u017cyjesz\nA b\u0119dziesz \u017cy\u0142 przez wiele lat.\nUnikaj Raka, Lwa omijaj,\nPanna to Tw\u00f3j szcz\u0119\u015bliwy znak.\nPojmij, jak k\u0142ama\u0107 w\u0142asnej duszy,\nA wyprowadzisz w pole \u015bwiat.\nUtracisz cze\u015b\u0107 \u2013 ocalisz uszy,\nNie st\u0119chnie w pysku piany p\u0142at.\nMasz dobrze wiedzie\u0107 w ka\u017cdej chwili,\nCo kt\u00f3ra z Twoich robi n\u00f3g.\n\u0141eb podniesiony masz pochyli\u0107\nTam, gdzie najs\u0142abszy jest Tw\u00f3j wr\u00f3g.\nNiech Ci zaprza\u0144stwo wejdzie w nawyk,\nCi\u0105gnij za sob\u0105 fa\u0142szu tren.\nWtedy dopiero bez obawy\nNa ka\u017cd\u0105 mo\u017cesz wyj\u015b\u0107 ze scen.\n", "special_attrs": {}, "id": "84", "special": false}