{"name": "Ze sceny", "link": "https://www.kaczmarski.art.pl/tworczosc/wiersze/ze-sceny/", "year": "1977", "text": "(wg W. Wysockiego)\nWy w ciemno\u015bciach \u2013 reflektory chroni\u0105 was \u2013\nO\u015bwietlaj\u0105c tylko scen\u0119, na niej mnie!\nJak na d\u0142oni wida\u0107 m\u0105 st\u0119\u017ca\u0142\u0105 twarz,\nGdy przez mrok pr\u00f3buj\u0105 oczy przebi\u0107 si\u0119!\nMikrofony wychwytuj\u0105 ka\u017cdy d\u017awi\u0119k,\nM\u00f3j najl\u017cejszy oddech us\u0142yszycie st\u0105d!\nJa przemog\u0119 sztywno\u015b\u0107 zaci\u015bni\u0119tych szcz\u0119k,\nWstrzymam my\u015bli niekontrolowany pr\u0105d!\nJa tu na kr\u00f3tko! Kochani \u2013 pozwolicie?\nPrzed wami chc\u0119 naprawd\u0119 szczerze si\u0119 wysili\u0107!\nTo dla was chwila, dla mnie ca\u0142e \u017cycie!\nNim znikn\u0119 \u2013 niech pokrzycz\u0119 kr\u00f3tk\u0105 chwil\u0119!\nKa\u017cdy chce mie\u0107 i ka\u017cdy tak czy owak ma\nT\u0119 kr\u00f3tk\u0105 chwil\u0119 mi\u0119dzy wej\u015bciem swym i wyj\u015bciem.\nKa\u017cdy na jakim\u015b instrumencie gra,\nCho\u0107 nie ka\u017cdego oklaskuje si\u0119 rz\u0119si\u015bcie.\nLecz ja \u2013 ja wiem, ta kr\u00f3tka chwila d\u0142ugo trwa,\nAle mam tyle, drodzy, wam do powiedzenia!\nTylko przeszkadza mi ta za kurtyn\u0105 twarz\nI ci\u0105g\u0142y szept, \u017ce to ju\u017c koniec przedstawienia!\nNie! Jeszcze troch\u0119! Mamy czas! Bo widzicie\nDo stracenia nikt z nas nie ma nic \u2013 i tyle!\nA wi\u0119c krzyczmy! Kr\u00f3tk\u0105 chwil\u0119 \u2013 ca\u0142e \u017cycie!\nNim znikniemy \u2013 g\u0142o\u015bno krzyczmy kr\u00f3tk\u0105 chwil\u0119!\nGwi\u017cd\u017ce kto\u015b \u2013 nie m\u00f3wi\u0119 nic, nie by\u0142o nic!\nJa mikrofon mam i ja mam teraz g\u0142os!\nTam, za kulisami wy! Mo\u017cecie i\u015b\u0107!\nPrzejmuj\u0119 program i prowadz\u0119 dalej go!\nNie przerywa\u0107! Tego, co warcholi \u2013 precz!\nNie dla niego tutaj p\u0142uca w strz\u0119py rw\u0119!\nHej, akustyk! Chrypn\u0119! Gorzej s\u0142ycha\u0107 mnie!\nSilniej wzmacniacz! G\u0142os m\u00f3j teraz musi brzmie\u0107!\nRozci\u0105gn\u0105\u0107 czas! Hej, wy tam, w mroku \u2013 czy wierzycie\nMnie, kt\u00f3ry wie, jak si\u0119 w epok\u0119 zmienia chwil\u0119?\nOtw\u00f3rzcie drzwi! I zaraz zobaczycie,\nJak marny czas, co gn\u0119bi\u0142 nas, zostaje w tyle!\nKto\u015b mi tutaj mo\u017ce powie, \u017ce ju\u017c charcz\u0119,\n\u017be ju\u017c nie rozr\u00f3\u017cnia poszczeg\u00f3lnych s\u0142\u00f3w,\nAle mnie \u015bpiewania jeszcze nie wystarczy!\nJe\u015bli przerw\u0119 \u2013 nigdy nie za\u015bpiewam zn\u00f3w!\nNowych chwyt\u00f3w na gitarze nie wy\u0107wicz\u0119,\nAle starych jeszcze do\u015b\u0107 \u2013 ja si\u0119 nie myl\u0119!\nCa\u0142e \u017cycie z sensem krzycz\u0119, ca\u0142e \u017cycie!\nWi\u0119c pokrzycz\u0119 jeszcze, p\u00f3ki mam t\u0119 chwil\u0119!\nCo si\u0119 sta\u0142o?! Czemu ten reflektor zgas\u0142?\nKto wy\u0142\u0105czy\u0142 mikrofony mi?\nGdzie jeste\u015bcie, kto st\u0105d wyprowadzi\u0142 was?\nKto zatrzasn\u0105\u0142 mi\u0119dzy nami drzwi?!\nNiech chocia\u017c sko\u0144cz\u0119! Bez pointy odchodzicie!\nA ma by\u0107 \u015bmieszna, najwa\u017cniejsza, w wielkim stylu!\nI potrwa chwil\u0119! Jedn\u0105 w ca\u0142ym \u017cyciu!\nNim znikn\u0119\u2026 niech roz\u015bmiesz\u0119 was na chwil\u0119\u2026\n", "special_attrs": {}, "id": "685", "special": false}