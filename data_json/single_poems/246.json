{"name": "Landszaft z kropl\u0105 krwi", "link": "https://www.kaczmarski.art.pl/tworczosc/wiersze/landszaft-z-kropla-krwi/", "year": "12.9.2001", "text": "Za oknem jest \u0142\u0105ka, jak d\u017cungla obfita\n\u0179d\u017abe\u0142, li\u015bci i \u0142odyg w labirynt poryta\nPrzez niezmordowane d\u017cd\u017cownice.\nZa \u0142\u0105k\u0105 \u2013 jezioro, w jeziorze dzieciaki\nPluskaj\u0105 si\u0119 co dzie\u0144 bez celu, dla draki,\nBy dr\u017ce\u0107 mieli o co rodzice.\nJezioro si\u0119 ko\u0144czy \u0142agodnym wzniesieniem,\nNa kt\u00f3rym si\u0119 pas\u0105 pod wiecz\u00f3r jelenie\nI kosiarz si\u0119 zmierzchem zach\u0142y\u015bnie.\nWzniesieniem przesuwa si\u0119 brzytwa liliowa\nI kropl\u0105 po ostrzu jej sp\u0142ywa krwi owal,\nGdy przetnie ju\u017c s\u0142o\u0144ce \u2013 jak wi\u015bni\u0119.\nPsy milkn\u0105, dzieciaki przestaj\u0105 rozrabia\u0107,\nW szuwarach histeria panoszy si\u0119 \u017cabia\nI tryton w akwarium zamiera\u2026\nI ty \u2013 nagle cicha \u2013 nie spuszczasz mnie z oka,\nW bezruchu twych ramion jest pro\u015bba g\u0142\u0119boka,\nBym blisko by\u0142 \u2013 tutaj i teraz.\nTo noc tylko \u2013 m\u00f3wi\u0119 \u2013 nie pierwsza\u2026 \u2013 przerywasz,\nNa usta d\u0142o\u0144 k\u0142adziesz, kap\u0142anka \u017carliwa,\nBym w z\u0142\u0105 czego\u015b nie rzek\u0142 godzin\u0119.\nObj\u0119ta \u2013 w przeczut\u0105 ws\u0142uchujesz si\u0119 groz\u0119,\nZa \u015bcian\u0105 \u015bwiat miota si\u0119 w telewizorze\nNa w\u0142asn\u0105 si\u0119 \u0142aszcz\u0105c padlin\u0119.\nZa oknem nic nie ma, nic nie ma, nic nie ma!\nWi\u0119c trzymam si\u0119 ciebie r\u0119kami obiema,\nBy wiedzie\u0107, \u017ce chocia\u017c ty jeste\u015b.\nI toczy nas noc po przepa\u015bciach ciemno\u015bci,\nSplecionych jak w\u0119\u017ce w znak niesko\u0144czono\u015bci,\nSwych sk\u00f3r og\u0142uszone szelestem.\nPodw\u00f3jne nam t\u0119tno godziny odmierza,\nLe\u017cymy po\u015brodku rybiego p\u0119cherza\nI ciemne unosi nas morze.\nNie od nas zale\u017cy, co z nami si\u0119 stanie,\nWi\u0119c ujrze\u0107 pr\u00f3buj\u0119 na dr\u017c\u0105cej membranie\nZmierzch, \u0142\u0105k\u0119 i dzieci w jeziorze.\nZa b\u0142on\u0105 si\u0119 wij\u0105 p\u0142omieni jelita,\nKrta\u0144 ognia zmia\u017cd\u017cone d\u017cd\u017cownice po\u0142yka,\nA\u017c przestrze\u0144 od \u017caru drga.\nI p\u0119ka nasz p\u0119cherz, jak mydlana ba\u0144ka\u2026\nLe\u017cymy bezbronni na d\u0142oni poranka\nNie w mocy, by cieszy\u0107 si\u0119 z dnia.\n", "special_attrs": {}, "id": "246", "special": false}