{"name": "A przecie\u017c jestem \u0142otrem\u2026", "link": "https://www.kaczmarski.art.pl/tworczosc/wiersze/a-przeciez-jestem-lotrem/", "year": "26.7.1994", "text": "Ile szcz\u0119\u015bcia spada na mnie co dzie\u0144\nCho\u0107by przez to, \u017ce si\u0119 budz\u0119 i zasypiam\nJaka \u0142aska drzemie w tej przygodzie\nKt\u00f3rej kra\u0144ce wyznaczaj\u0105 chrzest i stypa\u2026\nTaki bezmiar dany jednokrotnie\nMnie i tylko mnie, cho\u0107 jestem \u0142otrem\nIle\u017c razy pyszni\u0105c si\u0119 na szczytach\nA\u017c prosi\u0142em si\u0119 o sprawiedliwy piorun\nW ilu zmierzchach trwa\u0142em, w ilu \u015bwitach\nUnikaj\u0105c zobowi\u0105za\u0144 i wybor\u00f3w\nI najlepsze zbieram za to stopnie\nJa i tylko ja \u2013 cho\u0107 jestem \u0142otrem\nO czym \u015bwiadczy szcz\u0119\u015bcia pe\u0142en los m\u00f3j,\nJak nie o tym, \u017ce doczesnej kary nie ma?\n\u017be w ruletce b\u0142ahych porachunk\u00f3w\n\u0141otr wygrywa, a wygrana to poemat.\nTryumf, to tryumf \u2013 to tylko jest istotne \u2013\nTy i tylko ty \u2013 bo jeste\u015b \u0142otrem!\n", "special_attrs": {}, "id": "5", "special": false}