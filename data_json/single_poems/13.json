{"name": "Ambasadorowie", "link": "https://www.kaczmarski.art.pl/tworczosc/wiersze/ambasadorowie/", "year": "31.3.1987", "text": "(wg obrazu H. Holbeina M\u0142.)\nOjcu\nJeszcze pod r\u0119k\u0105 globus \u2013 z tak\u0105 map\u0105 \u015bwiata,\nNa jak\u0105 sta\u0107 strategi\u0119, plany i marzenia.\nJeszcze insygnia w\u0142adzy, sobolowa szata,\nG\u0119sty, trefiony w\u0142os i r\u0119ki gest bez dr\u017cenia.\nJeszcze w zasi\u0119gu d\u0142oni zegar \u2013 jeszcze wcze\u015bnie,\nPewno\u015bci siebie ruch wskaz\u00f3wki nie odbiera.\nWzrok \u2013 lustro duszy \u2013 widzi wszystko nawet we \u015bnie,\nKt\u00f3remu spok\u00f3j niesie Cyfra i Litera.\nTyle zrobili ju\u017c, jak na swe m\u0142ode lata,\nUlega dziej\u00f3w wosk ich nieomylnym \u015bladom \u2013\nTo Georges de Selve \u2013 obiecuj\u0105cy dyplomata\nI Jean de Dinteville \u2013 francuski ambasador.\nDyskretny przepych \u2013 tylko echem dostoje\u0144stwa,\nTurecki dywan, w\u0142oska lutnia \u2013 znak obycia.\nW milcz\u0105cych ustach bezwzgl\u0119dnego smak zwyci\u0119stwa,\nW postawach \u2013 wielko\u015b\u0107 \u2013 osi\u0105gni\u0119ta ju\u017c za \u017cycia.\nCi\u0119\u017cka kotara obu wspiera tym \u2013 co kryje.\nPatrz\u0105 przed siebie \u015bmia\u0142o, pewni swoich racji,\nWszak dyplomacja w\u0142ada wszystkim dzi\u015b \u2013 co \u017cyje,\nA oni \u2013 kwiat szesnastowiecznej dyplomacji!\nNie wiedz\u0105, co to b\u00f3l, co d\u017cuma, albo katar.\nZachciankom wielkich \u2013 \u015bwiat uczyni zawsze zado\u015b\u0107!\nTo Georges de Selve \u2013 obiecuj\u0105cy dyplomata\nI Jean de Dinteville \u2013 francuski ambasador.\nLecz w nastrojonej lutni nagle struna p\u0119ka\nI \u017c\u00f3\u0142kn\u0105 brzegi kart w otwartej wiedzy ksi\u0119dze\u2026\nZa krucyfiksem b\u0142\u0105dzi mimowolnie r\u0119ka\nStrza\u0142ka zegara i\u015b\u0107 zaczyna coraz pr\u0119dzej!\nStraszliwy kszta\u0142t przed nimi zjawia si\u0119 w p\u00f3\u0142 kroku\nI niszczy spok\u00f3j \u2013 czy artysta si\u0119 wyg\u0142upia?\nNie, to nie \u017cart! Na kszta\u0142t ten trzeba spojrze\u0107 z boku!\n\u017beby zobaczy\u0107 jasno, \u017ce to czaszka trupia!\nByli \u2013 i nie ma ich, ach \u2013 c\u00f3\u017c za wielka strata!\nJak nazywali si\u0119? Kt\u00f3\u017c dzisiaj tego \u015bwiadom?\nAch! Georges de Selve! Obiecuj\u0105cy dyplomata \u2026\nAch! Jean de Dinteville, francuski ambasador\u2026\n", "special_attrs": {}, "id": "13", "special": false}