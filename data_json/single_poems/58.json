{"name": "Ballada o ubocznych skutkach alkoholizmu", "link": "https://www.kaczmarski.art.pl/tworczosc/wiersze/ballada-o-ubocznych-skutkach-alkoholizmu/", "year": "1979", "text": "Siedzia\u0142em w barze jakiej\u015b git organizacji\nI zam\u00f3wi\u0142em ju\u017c na obiad dwa kotlety,\nPrzysiad\u0142 si\u0119 facet i ju\u017c siedzia\u0142 do kolacji\nI zd\u0105\u017cy\u0142 ze mn\u0105 zaprzyja\u017ani\u0107 si\u0119 \u2013 niestety.\nGdzie\u015b ko\u0142o pi\u0105tej wnie\u015bli pierwsze alkohole,\nDziesi\u0119\u0107 po sz\u00f3stej bruderszafta\u015bmy wypili,\nA potem Vermouth Istra Burgund i Beaujolais,\nI\u015bmy na ci\u0119\u017csze si\u0119 paliwo przerzucili.\nRozmowa z w\u00f3dek zesz\u0142a wnet na polityk\u0119.\nPrzy czystej \u2013 czyst\u0105\u015bmy krytyk\u0119 prowadzili,\nZahaczyli\u015bmy tako\u017c o metafizyk\u0119,\nA potem to ju\u017c \u017ce\u015bmy tylko pili.\nGdzie\u015b tak w po\u0142owie tej wykwintnej konwersacji,\nGdy po szampanie s\u0142odkim ko\u0144czyli\u015bmy winiak\nZapis si\u0119 sko\u0144czy\u0142 i urwa\u0142a perforacja\nI co tu gada\u0107 wiele schla\u0142em si\u0119 jak \u015bwinia.\nKiedym si\u0119 ockn\u0105\u0142 to siedzia\u0142em w ciemnej celi,\nNade mn\u0105 schyla\u0142 si\u0119 przyjaciel od kieliszka,\nO mej krytyce ci co chcieli to wiedzieli,\nA w jego r\u0119ku tkwi\u0142a d\u0142uga bia\u0142a kiszka.\nOn spisa\u0142 wszystko co m\u00f3wi\u0142em wtedy w barze\nI uzupe\u0142ni\u0142 tu i tam ozdobnym s\u0142owem\nI protoko\u0142em tym pomacha\u0142 mi przed twarz\u0105\nKaza\u0142 podpisa\u0107. R\u0119k\u0105 trzyma\u0142 mnie za g\u0142ow\u0119.\nGdym nie podpisa\u0142 chcia\u0142 ju\u017c ze mnie robi\u0107 kasz\u0119\nI pomy\u015bla\u0142em ja \u017ce przysz\u0142a na mnie pora;\nGdym go majorem mym znajomym chcia\u0142 postraszy\u0107 \u2013\nOn raz mnie w mord\u0119 m\u00f3wi\u0105c \u2013 ja ci dam majora!\nLecz to, co by\u0142o to wst\u0119p tylko, to przygrywka.\nB\u00f3g jeden wie ile wycisn\u0105\u0142 krwi i potu.\nGdym ju\u017c wygl\u0105da\u0142 ca\u0142y jak wp\u00f3\u0142 zgni\u0142a \u015bliwka\nTo us\u0142ysza\u0142em jak powiedzia\u0142 \u2013 got\u00f3w!\nZa s\u0142owa me skazali mnie na do\u017cywocie\nBom rz\u0105d i organ bezpiecze\u0144stwa zbyt obrazi\u0142,\nWsadzili do wi\u0119zienia mnie i po k\u0142opocie\nRaz dziennie na dziedziniec \u017cem na spacer \u0142azi\u0142.\nTrzy razy na dzie\u0144 jad\u0142em zup\u0119, chleb z cebul\u0105,\nChleb krad\u0142em, wi\u0119c codziennie kto\u015b przeze mnie po\u015bci\u0142.\nW tym samym czasie rz\u0105d, co by\u0142 nade mn\u0105 g\u00f3r\u0105 \u2013\nTo samo robi\u0142 z reszt\u0105 ludzi na wolno\u015bci.\nPo kilku latach wreszcie komu\u015b si\u0119 znudzi\u0142o,\nA u nas s\u0142owo \u201edosy\u0107\u201d zaraz w czyn obrasta.\nCzego rz\u0105d nie da\u0142 \u2013 wzi\u0119to sobie si\u0142\u0105\nZmieniono w ko\u0144cu calusie\u0144ki rz\u0105d i basta.\nA nowe w\u0142adze protoko\u0142y me przejrza\u0142y\nNatychmiastowe zarz\u0105dzi\u0142y wypuszczenie,\nA gdym wychodzi\u0142 posypa\u0142y si\u0119 pochwa\u0142y\nI na m\u0105 cze\u015b\u0107 wspania\u0142e przem\u00f3wienia.\nI \u017cyj\u0119 teraz tu samotny bez nadziei\nJa obywatel dzi\u015b powszechnie szanowany\nZa wielkie s\u0142owa w obronie mych idei,\nKt\u00f3rem wyg\u0142osi\u0142 gdym w pestk\u0119 by\u0142 zalany.\n", "special_attrs": {}, "id": "58", "special": false}