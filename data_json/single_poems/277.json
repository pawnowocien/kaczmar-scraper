{"name": "Marsz intelektualist\u00f3w", "link": "https://www.kaczmarski.art.pl/tworczosc/wiersze/marsz-intelektualistow/", "year": "4.3.1982", "text": "Utw\u00f3r dedykowany wszystkim tym, kt\u00f3rzy swoj\u0105 inteligencj\u0105 i wykszta\u0142ceniem zdecydowali si\u0119 s\u0142u\u017cy\u0107 re\u017cimowi wojskowemu w Polsce, ze szczeg\u00f3lnym uwzgl\u0119dnieniem Daniela Passenta, kt\u00f3rego wypowiedzi po 13 grudnia nasun\u0119\u0142y mi pomys\u0142 tej piosenki.\nJestem postaci\u0105 na wskro\u015b tragiczn\u0105\nNajtrudniejszegom dokona\u0142 wyboru:\nMi\u0119dzy obozem dla nieprawomy\u015blnych\nA honorami i \u0142ask\u0105 dworu.\nObeznanemu w snach filozof\u00f3w\nTrudno jest m\u00f3wi\u0107 gwar\u0105 kaprali\nI nosi\u0107 mundur, ale po trochu\nCo tylko mo\u017cna \u2013 trzeba ocali\u0107!\nInni odeszli. \u0141atwa decyzja\nZw\u0142aszcza, \u017ce nikt ich o ni\u0105 nie pyta\u0142,\nLecz trudno \u2013 tego wymaga Ojczyzna,\nRzecz niepodzielna i jednolita.\nJa wiem, ja tak\u017ce z wami marzy\u0142em,\nDa\u0142em si\u0119 ponie\u015b\u0107 mglistym mira\u017com,\nLecz tylko si\u0142\u0105 zwalczymy si\u0142\u0119\nI zadepczemy groby, gdy ka\u017c\u0105!\nNiech nikt mi kart\u0105 praw nie wywija,\nGdy chc\u0119 mam prawo pi\u0119tnowa\u0107 \u017byda!\n\u017bo\u0142nierz jest po to, \u017ceby zabija\u0107,\nNawet gdy rozkaz sam sobie wyda.\nNie b\u0119dzie pisa\u0142 oszczerczych bredni\nDra\u0144, co Helsinki bierze za Ja\u0142t\u0119.\nB\u00f3j o pryncypia \u2013 m\u00f3j chleb powszedni,\nBez waha\u0144 zmieni\u0119 pi\u00f3ro na pa\u0142k\u0119!\nNiech nikt krwi\u0105 cudz\u0105 r\u0105k mi nie kala,\nDzieje nie takie znaj\u0105 ofiary!\nNiech wie, kto chcia\u0142 ju\u017c pomniki zwala\u0107 \u2013\nWinny nie ujdzie w tym kraju kary!\nI wypiszemy wszystkim na sk\u00f3rze\nPrawa cz\u0142owieka i obywatela!\nPrawo do pracy! Miejsce \u2013 przy murze!\nI syna twarz w plutonie, co strzela!\nA kiedy wszystko do \u0142adu wr\u00f3ci \u2013\nW szafach nale\u017cne miejsce mundurom,\nSn\u00f3w filozof\u00f3w m\u0142odzie\u017c si\u0119 uczy\nA r\u0119ka zmienia pa\u0142k\u0119 na pi\u00f3ro\u2026\n", "special_attrs": {}, "id": "277", "special": false}