{"name": "Co dw\u00f3ch widzi, gdy widzi to samo", "link": "https://www.kaczmarski.art.pl/tworczosc/wiersze/co-dwoch-widzi-gdy-widzi-to-samo/", "year": "1993", "text": "(wg Cervantesa)\nSancho:\nDziki to kraj i strach nim w\u0119drowa\u0107\nM\u0105dry si\u0119 boi, gdy jest czego ba\u0107 si\u0119\nNie ma jak \u017cycia i trzosu zachowa\u0107\nKiedy z\u0142oczy\u0144cy prawem s\u0105 na trakcie.\nDzikie ich twarze i mowa zwierz\u0119ca\nDusz \u015bladu w \u015blepiach d\u0142ugo by tu szuka\u0107;\nZn\u0119ca si\u0119 ten, nad kim \u017cycie si\u0119 zn\u0119ca,\nA zam\u0119czy\u0107 cz\u0142owieka \u2013 nie sztuka.\nDon Kichot:\nGodny to kraj i mieszka\u0144cy s\u0105 godni,\nG\u0142upiec czyn widzi, a m\u0119drzec \u2013 przyczyn\u0119 \u2013\nCzar to jakowy\u015b, czar na s\u0142u\u017cbie zbrodni\nLudzi odmieni\u0142, odmieni\u0142 krain\u0119.\nDrzemi\u0105 tu dusze i oliwne gaje\nWinnic nasiona i wiedza uprawy \u2013\nLecz budz\u0105c si\u0119 \u2013 cz\u0142owiek cz\u0142owiekiem si\u0119 staje,\nA obudzi\u0107 go \u2013 pow\u00f3d do s\u0142awy.\nSancho:\nJa tam dla s\u0142awy bym licha nie budzi\u0142.\nDon Kichot:\nNie wierzysz w siebie, nie wierzysz wi\u0119c w ludzi.\nSancho:\nN\u0119dzny to kraj, nie po\u017cywi w\u0119drowca,\nSk\u00f3ra na\u0144 p\u0119ka wyschni\u0119ta ze szcz\u0119tem;\nPo co nam b\u0142\u0105dzi\u0107 wko\u0142o po manowcach\nCo i przez Boga i ludzi przekl\u0119te?\nSt\u0119ka czworon\u00f3g i cz\u0142owiek si\u0119 m\u0119czy\nW s\u0142o\u0144cu, co niszczy a nie opromienia.\nGdzie nie ma deszczu, tam nie ma i t\u0119czy \u2013\nWr\u00f3t nadziei w niebieskich sklepieniach.\nDon Kichot:\nBogaty to kraj, bo skarby ukrywa\nW n\u0119dznej skorupie co s\u0142abych zniech\u0119ca;\nB\u0142\u0105dzi, kto pr\u00f3by b\u0142\u0105dzeniem nazywa\nI drogowskazom swe losy po\u015bwi\u0119ca.\nSp\u0119kanej ziemi s\u0142o\u0144ce wyrwie z\u0142oto,\nKt\u00f3rego syty szuka\u0142by daremnie,\nA \u0142za t\u0119sknoty chroni przed spiekot\u0105 \u2013\nC\u00f3\u017c po t\u0119czy, gdy \u015bwiat\u0142o jest we mnie?\nSancho:\nNie zaspokoj\u0119 tym \u015bwiat\u0142em pragnienia.\nDon Kichot:\nBy\u0107 wci\u0105\u017c spragnionym \u2013 to nektar istnienia.\n", "special_attrs": {}, "id": "99", "special": false}