{"name": "Trzy portrety", "link": "https://www.kaczmarski.art.pl/tworczosc/wiersze/trzy-portrety/", "year": "1977", "text": "(wg obraz\u00f3w F. Halsa)\nKapelusz zsuwa mi si\u0119 z g\u0142owy, policzki \u015bwiec\u0105 wzrok m\u0119tnieje,\nWiem, \u017ce mam g\u0142upi wyraz twarzy i \u017ce si\u0119 w\u0142a\u015bnie ze mnie \u015bmiejesz,\nS\u0142\u00f3w s\u0142uchasz, kt\u00f3rych nie rozumiesz i my\u015blisz pewnie \u017cem pijany.\nMasz racj\u0119 zreszt\u0105. Jak we wszystkim, gdy stoisz zdrowa pod t\u0105 \u015bcian\u0105.\nWulgarnym \u015bmiechem zag\u0142uszaj\u0105c m\u00f3j niezbyt precyzyjny wyw\u00f3d \u2013\nOto efekty, gdy my\u015bl\u0105cy cz\u0142owiek pr\u00f3bowa\u0107 chce podrywu.\nPrzecie\u017c ty nie masz nic pr\u00f3cz cia\u0142a, zdrowych rumie\u0144c\u00f3w, twardej szyi,\nSzerokich ramion pod koszul\u0105, co za to piersi ci nie kryje,\nAlbo kto\u015b dobra\u0142 ju\u017c si\u0119 do nich, mi\u0119dli\u0142 i gni\u00f3t\u0142 je bez poj\u0119cia?\n(C\u00f3\u017c mo\u017cna robi\u0107 w karczmie z piersi\u0105 takiego jakim ty dziewcz\u0119cia?)\nA ty si\u0119 \u015bmia\u0142a\u015b, wyrywa\u0142a\u015b, lecz tak, by zosta\u0107 jak najd\u0142u\u017cej\nNie pragn\u0105c wiedzie\u0107 i zrozumie\u0107, czemu to wci\u0105ga, czemu s\u0142u\u017cy.\nJa wiem, rozumiem i co z tego? Patrz\u0119 na piersi sczerwienione;\nDrgaj\u0105 przy ka\u017cdym twoim ruchu, ruszasz si\u0119, idziesz w moj\u0105 stron\u0119,\nCia\u0142o wy\u0142azi ci spod kiecki! C\u00f3\u017c za zwierz\u0119co\u015b\u0107 w tym cz\u0142owieku!\nW\u0142osy zmierzwione, pachniesz piwem \u2013 Co robisz, Wenus, w takim \u015bcieku?\nT\u0105 karczm\u0105 taka\u015b jest rozgrzana, gruby podbr\u00f3dek, pot na skroni,\nWyci\u0105gasz r\u0119k\u0119, brud podkre\u015bla lini\u0119 mi\u0142o\u015bci na twej d\u0142oni.\nPowr\u00f3\u017c\u0119 ci, jedyna moja! Jestem uczony, umiem wiele!\nZnowu si\u0119 \u015bmiejesz ty samico! Ale dreszcz przebieg\u0142 mi po ciele.\nWidzisz to, m\u00f3wisz co\u015b bez sensu, w\u0142osy na pier\u015b spocon\u0105 strz\u0105sasz,\nPochylasz si\u0119 i targasz moje zrudzia\u0142e, rzadkie, s\u0142abe, w\u0105sy\u2026\nPije ko\u0142nierzyk mnie pod szyj\u0105, nos nabrzmia\u0142 mi gor\u0105c\u0105 ciecz\u0105,\nOczy mi \u0142zawi\u0105, uszy p\u0142on\u0105, mo\u017ce ty, boska, mnie uleczysz?\nCzemu si\u0119 zrywasz? Drzwi otwarte, kawaler z pi\u00f3rem w kapeluszu!\nKaftan rozci\u0119ty, p\u0119k koronek, szpada dodaje animuszu.\nJu\u017c s\u0105 przy sobie! Jeszcze nie pi\u0142, a \u0142apie j\u0105 gdzie ja nie \u015bmia\u0142em,\nA ona gnie si\u0119 w zachwyceniu, ju\u017c do\u0144 przywiera ca\u0142ym cia\u0142em!\nNie jeste\u015b godna moich uczu\u0107! Krew wo\u0142a krew a rozum \u2013 rozum!\nGardz\u0119 cyganko twoj\u0105 piersi\u0105 i twoj\u0105 kawalerze poz\u0105.\nWino pomaga mi w my\u015bleniu, z g\u00f3ry ogl\u0105dam co si\u0119 dzieje!\nKapelusz zsuwa mi si\u0119 z g\u0142owy, policzki \u015bwiec\u0105, wzrok m\u0119tnieje!\n", "special_attrs": {}, "id": "603", "special": false}