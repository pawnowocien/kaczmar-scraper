{"name": "Ballada india\u0144ska", "link": "https://www.kaczmarski.art.pl/tworczosc/wiersze/ballada-indianska/", "year": "1975", "text": "W mrocznym wigwamie, \u0107mi\u0105c fajk\u0119 pokoju,\nCo jarzy si\u0119 w ciemno\u015bci s\u0142abiutkim ognikiem,\nW milczeniu z powag\u0105 i wznios\u0142ym spokojem\nSiedzi rada wodz\u00f3w czerwonych wojownik\u00f3w.\nIch twarze kamienne, ich wzrok wbity w g\u00f3r\u0119\nK\u0119dy zsy\u0142a natchnienie czerwony Manitou;\nWi\u0119c gdy usta otworz\u0105, zeschni\u0119te na wi\u00f3ry,\nMowa ich jest wznios\u0142a, pe\u0142na wielkich s\u0142\u00f3w.\nAch, bo problem si\u0119 nowy przed nimi pojawi\u0142!\nJak powstrzyma\u0107 inwazj\u0119 wstr\u0119tnych Bladych Twarzy?\nMin\u0105\u0142 czas, gdy si\u0119 w bojach z Bia\u0142ymi wykrwawi\u0142\nLud czerwony, co wolno\u015b\u0107 nad wszystko postawi\u0142.\nLecz niestety \u2013 wodzowie nie tacy jak wprz\u00f3dy;\nW\u0142asn\u0105 r\u0119k\u0105 ci\u0119ciwy nie napnie z nich nikt.\nW swoim wielkim wigwamie, w p\u00f3\u0142-\u015bnie jawy i z\u0142udy,\nDogorywa p\u00f3\u0142\u015blepy w\u00f3dz Siedz\u0105cy Byk.\nM\u0142odzi wojownicy nie chc\u0105 pi\u00f3ropuszy,\nCi\u0105gnie ich t\u0119tni\u0105ce \u017cycie bladych twarzy\nI niejeden odrzuca bez skrupu\u0142\u00f3w w duszy,\nIdea\u0142y kt\u00f3rymi go przesz\u0142o\u015b\u0107 obdarza.\nI s\u0105 \u015bwi\u0119ta totemy i pale m\u0119czarni,\nGdzie zdrajc\u00f3w narodu czeka wodza knut.\nW\u00f3dz nie widzi, lub nie chce widzie\u0107, jak bezkarnie\nGinie w rezerwacie jego dzielny lud.\n", "special_attrs": {}, "id": "35", "special": false}