{"name": "Lud", "link": "https://www.kaczmarski.art.pl/tworczosc/wiersze/lud/", "year": "9.6.1983", "text": "W p\u00f3\u0142nocnej cz\u0119\u015bci \u015brodka kontynentu\nMi\u0119dzy lodowcem a pocz\u0105tkiem g\u00f3r\nW \u0142agodnych g\u0142\u0119biach niesko\u0144czonych dolin\nMieszka\u0142 od wiek\u00f3w wielorodny lud.\nTworzy\u0142 on w dziejach pa\u0144stwa, jak okr\u0119ty\nZ trzaskiem ton\u0105ce w geografii chmur.\n\u015awiat rozbitkami nape\u0142nia\u0142 powoli\nLub s\u0142a\u0142 cia\u0142a ich cia\u0142a w lodowaty ch\u0142\u00f3d.\nTeraz go nie ma. Gar\u015b\u0107 kronik zosta\u0142a,\nKsi\u0119gi ko\u015bcielne, chrust rodowych drzew\nNiezdarne budowle posklejane z epok\nI obcy akcent w brzmieniu obcych m\u00f3w.\nW jego stolicy namiestnik\u00f3w pa\u0142ac,\nNa jego ziemi dzikich ro\u015blin siew,\nZdj\u0119\u0107 m\u0142odych m\u0119\u017cczyzn owini\u0119tych krep\u0105\nPe\u0142ne szuflady postarza\u0142ych wd\u00f3w.\nBohater wielkich i krwawych historii \u2013\nJeszcze dostarczy czasom nowych cia\u0142.\nAle swojego istnienia nie godny\nTylko na przek\u00f3r jeszcze troch\u0119 trwa.\nI nie zbuduje nowego okr\u0119tu\nCo by si\u0119 zmaga\u0142 z geografi\u0105 chmur\nW p\u00f3\u0142nocnej cz\u0119\u015bci \u015brodka kontynentu,\nMi\u0119dzy lodowcem a pocz\u0105tkiem g\u00f3r\nA marynarze bez statku i fali\nBa\u015bnie snu\u0107 b\u0119d\u0105 w oceanach lat.\nI nie ma sensu, by\u015bmy rozpaczali,\nWszak z takich ba\u015bni zbudowa\u0142 si\u0119 \u015bwiat!\n", "special_attrs": {}, "id": "269", "special": false}