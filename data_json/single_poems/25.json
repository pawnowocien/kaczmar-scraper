{"name": "Bajka", "link": "https://www.kaczmarski.art.pl/tworczosc/wiersze/bajka/", "year": "13.11.1982", "text": "By\u0142 Kraj, co wieki cierpie\u0144 zna\u0142,\nPie\u015b\u0144 pismem blizn pisan\u0105 \u015bpiewa\u0142,\nA ziemia, \u017cyzna mierzw\u0105 cia\u0142,\nRodzi\u0142a my\u015bli, jako drzewa.\nA\u017c powia\u0142 nad ni\u0105 twardy wiatr\nI posia\u0142 w gleb\u0119 plon zatruty.\nWymar\u0142ym wielkim drzewom w \u015blad\nSkarla\u0142e rodz\u0105 si\u0119 kikuty.\nKto chce \u2013 niech zowie borem \u2013 sad\nPrzyci\u0119tych drzewek na rozstaju.\nNie zmieni tym najprostszej z prawd:\nNie ma ju\u017c \u2013 drodzy \u2013 tego kraju.\nJest tylko wiatr, bezwzgl\u0119dny wiatr,\nCo nagle w \u015brodku nocy budzi\nI, jak spod ziemi \u2013 puszcza w \u015bwiat\nZupe\u0142nie odmienionych ludzi.\nBy\u0142 sobie kraj, by\u0142 sobie kraj.\nJeden \u2013 do g\u00f3ry wzni\u00f3s\u0142szy d\u0142o\u0144\n\u015alepymi strzela Norwidami,\nLecz tak, by czasem \u2013 Bo\u017ce bro\u0144! \u2013\nNie trafi\u0107 kogo\u015b i nie zrani\u0107.\nWedeta robotniczych sag\nWk\u0142ada sukienk\u0119 w czarny dese\u0144,\nCho\u0107 przecie\u017c na rz\u0105dowy raut\nZaje\u017cd\u017ca bia\u0142ym mercedesem!\nInny bohater wielkich chwil\nKlasyk\u00f3w w s\u0142u\u017cb\u0119 w\u0142adzy wdra\u017ca\nI czci wallenrodyczny styl\nZ dwuznaczn\u0105 min\u0105 \u2013 na dw\u00f3ch twarzach.\nPurpurat gnie si\u0119 za\u015b co si\u0142\nTo przed mundurem, to przed Bogiem,\nCho\u0107 ju\u017c w\u015br\u00f3d wiernych zawis\u0142 by\u0142\nRaz biskup, co rozmawia\u0142 \u2013 z wrogiem!\nBy\u0142 sobie kraj, by\u0142 sobie kraj.\nW tle po\u017c\u0105dliwie brz\u0119czy r\u00f3j\nKomentator\u00f3w i pisarzy,\nCo my\u015bl ostatni\u0105 zmieni\u0105 w gn\u00f3j,\nByle w tysi\u0105cach egzemplarzy.\nBo tak dzi\u015b przecie\u017c musi by\u0107!\nBo oni wiedz\u0105, co si\u0119 \u015bwi\u0119ci!\nBo trzeba chroni\u0107 w\u0105t\u0142\u0105 ni\u0107!\nPrawd\u0119 przechowa si\u0119 \u2013 w pami\u0119ci!\nGinie niewys\u0142owiona my\u015bl,\nA pami\u0119\u0107 ginie razem z cia\u0142em.\nO tym, co\u015b widzia\u0142 \u2013 m\u00f3w i pisz!\n\u2013 Nic nie widzia\u0142em, zapomnia\u0142em.\nWi\u0119c znowu kiedy\u015b t\u0142umy widm\nMinione nam przypomn\u0105 zdrady,\nZnowu rozwa\u017cnym \u2013 kurz, jak wstyd,\nZakryje \u2013 puste \u2013 dno szuflady.\nByli\u015bmy z nimi i w\u015br\u00f3d nich,\nLecz ka\u017cdy si\u0119 inaczej budzi.\nTo dla nas oprawiony sztych\u2026\nNie ma ju\u017c \u2013 drodzy \u2013 dawnych ludzi,\nA dla nich \u2013 drodzy \u2013 nie ma nas.\nSiedz\u0105c przy nawarzonym piwie\nTe\u017c opowiedz\u0105 sobie ba\u015b\u0144,\n\u017by\u0107 b\u0119d\u0105 d\u0142ugo i szcz\u0119\u015bliwie.\nBy\u0142 sobie kraj, by\u0142 sobie kraj.\n", "special_attrs": {}, "id": "25", "special": false}