{"name": "O Warszawie", "link": "https://www.kaczmarski.art.pl/tworczosc/wiersze/o-warszawie/", "year": "1973", "text": "Chodz\u0119 po mie\u015bcie ja \u2013 wsp\u00f3\u0142czesny le\u0144\nA za mn\u0105 pe\u0142znie m\u00f3j leniwy cie\u0144.\nWe dw\u00f3ch potrafimy, gdy zajdzie potrzeba\nCa\u0142e miasto obej\u015b\u0107.\nZwiedzi\u0107 wszystkie kina.\nPogapi\u0107 si\u0119 z g\u0142ow\u0105 zadart\u0105 do nieba\nNa chmury,\nNa neony\u2026\nTe zepsute, rzecz jasna.\nBardzo s\u0105 ciekawe te w\u0119\u017ce \u015bwietliste\nKt\u00f3rym nagle braknie\nR\u00f3\u017cnych cz\u0119\u015bci cia\u0142a.\nOfiary reklamy. Strz\u0119pki cia\u0142a krwiste\nRozszarpane niebem na \u015bmiertelne szcz\u0105tki.\nTak, tak. Ma stolica\nUrocze zak\u0105tki.\nChodz\u0119 po mie\u015bcie ja \u2013 wsp\u00f3\u0142czesny le\u0144\nA za mn\u0105 pe\u0142znie m\u00f3j leniwy cie\u0144.\nWe dw\u00f3ch potrafimy walcz\u0105c, jak lwy \u2013 m\u0119\u017cnie\nWbi\u0107 si\u0119 mi\u0119dzy ludzi i wej\u015b\u0107 do tramwaju.\n\u017beby spojrze\u0107 w oczy twarzom rozespanym,\nNadepn\u0105\u0107 na odcisk mi\u0142ej starszej pani,\nI samemu dosta\u0107 parasolk\u0105 w bok.\nI do kasownika mie\u0107 wci\u0105\u017c jeden krok.\nKrok do tego pyska, co bilety \u0142yka,\nDo \u017celaznej wajchy, co okrutnie szcz\u0119ka.\nA ju\u017c g\u0142os znajomy, kulturalny g\u0142os\nProsi o bilety\u2026 albo dokumenty\nA ty wci\u0105\u017c o krok od tego kasownika.\nTo jest los. Psi los. Wi\u0119c gdy pan ten m\u00f3wi\n\u201eBilety do kontroli\u201d \u2013 ty rozk\u0142adasz r\u0119ce.\nNie mam. Miesi\u0105c oszcz\u0119dno\u015bci. Kryzys paliwowy.\nNa paliwo oszcz\u0119dzam.\nJa te\u017c sk\u0142adam na paliwo \u2013 mruknie\nI kwitek na pi\u0119\u0107dziesi\u0105t zet polskich ci stuknie.\nTakie to z podr\u00f3\u017cy tramwajem pami\u0105tki.\nTak, tak. Ma stolica\nUrocze zak\u0105tki.\nChodz\u0119 po mie\u015bcie ja \u2013 wsp\u00f3\u0142czesny le\u0144\nA za mn\u0105 pe\u0142znie m\u00f3j leniwy cie\u0144.\nWe dw\u00f3ch potrafimy przez ca\u0142y park Saski\nUcieka\u0107 a\u017c si\u0119 kurzy przed takimi panami.\nMaj\u0105 to do siebie, \u017ce zawsze s\u0105 tam,\nGdzie trzeba, \u017ceby\nW noszeniu portfela\nZ wielkim po\u015bwi\u0119ceniem ul\u017cy\u0107 jako\u015b nam.\nM\u00f3j cie\u0144 \u2013 to jeszcze,\nNie posiada kieszeni.\nA ja? No c\u00f3\u017c \u2013 trzeba si\u0119 zamieni\u0107.\nJa im pieni\u0105dze \u2013 oni mi kopniaka.\nOni id\u0105 na browar,\nJa daj\u0119 drapaka.\nTakie to si\u0119 dziej\u0105 dramatyczne w\u0105tki.\nTak, tak. Ma stolica\nUrocze zak\u0105tki.\nChodz\u0119 po mie\u015bcie ja \u2013 wsp\u00f3\u0142czesny le\u0144\nA za mn\u0105 pe\u0142znie m\u00f3j leniwy cie\u0144.\nWe dw\u00f3ch potrafimy doj\u015b\u0107 na Stare Miasto.\nNa rynek upstrzony\nCiekawymi g\u0119bami.\nTo tury\u015bci. Z zachodu. Podziwiaj\u0105 starocie.\nA potem, u Fukiera\nStaj\u0105 si\u0119 Polakami.\nKto by si\u0119 nie sta\u0142? Tu Historia \u2013 wino.\nTu Barbakan, tam Szwedzi\nJu\u017c pn\u0105 si\u0119 na mury!\nTak. To ksi\u0119\u017cyc na pewno jedyn\u0105 przyczyn\u0105,\n\u017be si\u0119 w nich odezwa\u0142y\nZ wojen szwedzkich tambury.\n\u017be si\u0119 im zamarzy\u0142a\nBitwa wielka i krwawa,\n\u017be si\u0119 w nich odezwa\u0142a\nKrew Karola Gustawa.\nPotem, rano, na dworcu\nRozczuleni, szcz\u0119\u015bliwi\n\u017be po ca\u0142onocnym szturmie\nS\u0105 cali i \u017cywi,\n\u017begnaj\u0105 Warszaw\u0119; przyja\u017ani\nPolsko\u2013szwedzkiej pocz\u0105tki.\nTak, tak. Ma stolica\nUrocze zak\u0105tki.\n", "special_attrs": {}, "id": "358", "special": false}