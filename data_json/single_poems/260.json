{"name": "Lirnik i t\u0142um", "link": "https://www.kaczmarski.art.pl/tworczosc/wiersze/lirnik-i-tlum/", "year": "22.2.1989", "text": "Idzie \u015blepy lirnik z pochylon\u0105 g\u0142ow\u0105\nKrajem spustoszonym nawa\u0142ami chwa\u0142y.\nNas\u0142uchuje g\u0142os\u00f3w, kt\u00f3re brzmi\u0105 grobowo.\n\u015apiewa o przesz\u0142o\u015bci za kusztyk gorza\u0142y.\nJest w gorzale prawda, b\u00f3l jest i zabawa,\nZam\u0119t w pustych g\u0142owach, interes w zam\u0119cie.\nNic nie wiedz\u0105 ludzie, wi\u0119c pytaj\u0105 Dziada:\n\u2013 M\u00f3w, co mamy robi\u0107? M\u00f3w, co z tego b\u0119dzie?\n\u2013 Z pismem b\u0142yskawic obyte \u017arenice\nTak si\u0119 rozwar\u0142y, \u017ce wzrok z nich wyplusn\u0105\u0142,\nGdy grom si\u0119 w pomruk obr\u00f3ci\u0142 i w cisz\u0119,\nW kt\u00f3rej \u015bwit chmurny przykucn\u0105\u0142.\nNie wiem, co b\u0119dzie, bom \u015blepy w\u0119drowiec,\nLira ma \u2013 za mnie przebiera w tematach;\nStara nadzieja czy cierpienia nowe?\nKabza czy nowa krucjata?\nPioruny pr\u0105dem nabi\u0142y t\u0119 ziemi\u0119;\nZn\u00f3w zawi\u0105zuj\u0105 si\u0119 konfederacje,\nRozprasza si\u0119 pospolite ruszenie,\nPos\u0105gi \u2013 stoj\u0105 na warcie.\nKruszy si\u0119 jedne, a kuje kolejne\n(Kuj\u0105c i zbroje przy tym, i kosy),\nStare sztandary nieznana d\u0142o\u0144 przejmie,\nZe sztandarami i \u2013 losy.\nSko\u0144czy\u0142 \u015blepy lirnik, co zosta\u0142o \u2013 wypi\u0142,\nPoszed\u0142 w swoj\u0105 drog\u0119 przez popi\u00f3\u0142 i \u015bnieg\nI pytaj\u0105 ludzie: \u2013 Wr\u00f3\u017c to czy polityk?\nWariat czy poeta? Czy to wieszcz, czy szpieg?\nWywracaj\u0105 ka\u017cde proroctwo na nice,\nK\u0142\u00f3c\u0105 si\u0119 o znaki magiczne w\u015br\u00f3d pomstw.\nA on pod powiek\u0105 widzi b\u0142yskawice,\nS\u0142yszy cisz\u0119, co w pomruk si\u0119 zmienia \u2013 i w grom.\n", "special_attrs": {}, "id": "260", "special": false}