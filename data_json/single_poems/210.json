{"name": "Kol\u0119da ludowa", "link": "https://www.kaczmarski.art.pl/tworczosc/wiersze/koleda-ludowa/", "year": "28.9.1993", "text": "Toczy\u0142a si\u0119 toczy\u0142a\nPo niebie gwiazdeczka\nA\u017c zaprowadzi\u0142a\nNas do Dzieci\u0105teczka.\nMamula je tuli,\nTatko lalki struga,\nW weso\u0142ej g\u0119buli\nBystre oczko mruga.\nOczko Pana wszystko widzi\nR\u0105czka Pana b\u0142ogos\u0142awi\nPan nago\u015bci si\u0119 nie wstydzi\nPysznych sobie szat nie sprawi.\nCia\u0142o Pana malute\u0144kie\nDusza Pana \u2013 wieczna si\u0142a,\nUmi\u0142ujmy t\u0119 mate\u0144k\u0119,\nCo Go porodzi\u0142a.\nKot\u0142uj\u0105 si\u0119 i strasz\u0105\nNad ziemi\u0105 wichrzyska\nLedwie nie zagasz\u0105\nW izdebce ogniska.\nMa\u0107 ko\u0142ysze synka\nOjciec grzeje straw\u0119\nWichrzy si\u0119 czuprynka\nNa g\u0142\u00f3wce sennawej.\nOczko Pana wszystko widzi\nR\u0105czka Pana b\u0142ogos\u0142awi\nPan nago\u015bci si\u0119 nie wstydzi\nPysznych sobie szat nie sprawi.\nCia\u0142o Pana malute\u0144kie\nDusza Pana \u2013 wieczna si\u0142a,\nUmi\u0142ujmy t\u0119 mate\u0144k\u0119,\nCo Go porodzi\u0142a.\nT\u0142ocz\u0105 si\u0119 a t\u0142ocz\u0105\nLudziska niemyte\nI nie wierz\u0105 oczom \u2013\nW ubogi przybytek.\nOsie\u0142ek i wo\u0142ek\nOt, bogactwa wszystek,\nA nad \u015bwi\u0119tym czo\u0142em\nK\u00f3\u0142eczko z\u0142ociste.\nOczko Pana wszystko widzi\nR\u0105czka Pana b\u0142ogos\u0142awi\nPan nago\u015bci si\u0119 nie wstydzi\nPysznych sobie szat nie sprawi.\nCia\u0142o Pana malute\u0144kie\nDusza Pana \u2013 wieczna si\u0142a,\nUmi\u0142ujmy t\u0119 mate\u0144k\u0119,\nCo Go porodzi\u0142a.\n", "special_attrs": {}, "id": "210", "special": false}