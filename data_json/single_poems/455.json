{"name": "Portret p\u0142on\u0105cy", "link": "https://www.kaczmarski.art.pl/tworczosc/wiersze/portret-plonacy/", "year": "19.9.2001", "text": "Taka\u015b mi przedwczesnym zmierzchem,\nGdy przybojem grzmi ocean,\nJakby\u015b nie powsta\u0142a jeszcze,\nA ju\u017c prawie przemin\u0119\u0142a.\nKszta\u0142t tw\u00f3j, niemal nieuchwytny\n\u017barzy si\u0119 obrysem mroku;\nStoisz niema, jak wykrzyknik,\nKt\u00f3ry uwi\u0105z\u0142 w gardle grzmotu.\nW\u0142osy w aureoli ognia,\nSkroni\u0105 pe\u0142znie lawy strumyk;\nSmuk\u0142a jeste\u015b jak pochodnia\nZapalona na tle \u0142uny.\nW oczach dymu masz spirale,\nW ustach krzepnie popi\u00f3\u0142 mokry;\nTylko w szyi t\u0119tni stale\nKryszta\u0142 pulsu nieroztropny.\nBije to \u017ar\u00f3de\u0142ko tycie,\nSycz\u0105 zgliszcza, ciemno\u015b\u0107 skwierczy;\nNosisz w sobie jedno \u017cycie,\nNosisz w sobie wszystkie \u015bmierci.\n", "special_attrs": {}, "id": "455", "special": false}