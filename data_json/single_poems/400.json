{"name": "Pan Podbipi\u0119ta", "link": "https://www.kaczmarski.art.pl/tworczosc/wiersze/pan-podbipieta/", "year": "26.10.1989", "text": "(wg H. Sienkiewicza)\n\u2013 Krwi, krwi, krwi! \u2013 krzycza\u0142 pan Zag\u0142oba\nNa widok trupa pana Podbipi\u0119ty.\n\u2013 Krwi! \u2013 zawrzasn\u0119\u0142a zbaraska za\u0142oga\nA Litwin chwia\u0142 si\u0119, do belek przybity\n\u015awi\u0119ty Sebastian strza\u0142ami przeszyty.\nS\u0142odki, niewinny, cichy, oboj\u0119tny.\nRycerz bez skazy, co jak smok gruchota\u0142\nCzer\u0144 (co jest czer\u0144? Dzisiaj nie ma czerni);\nNa jasnej twarzy \u015blad grotu i cnota,\nKt\u00f3rej si\u0119 Longin rado\u015bnie wyzby\u0142by\nPo tym, jak jednym ciosem zerwa\u0142 trzy \u0142by\nLudzi, o kt\u00f3rych wierzy\u0142 \u2013 \u017ce niewierni\u2026\nLecz przecie\u017c krew ta jest tak mi\u0142a Bogu,\n\u017be zaraz kresk\u0119 w niebieskim rejestrze\nZarabia\u0142 szlachcic siek\u0105c t\u0119pych wrog\u00f3w,\nCo tylko po to wchodzili w granice\nS\u0142abej, lecz wiecznej Rzeczypospolitej,\nAby si\u0119 mog\u0142a na ich trupach wesprze\u0107.\nKiedy Zag\u0142oba pi\u0142 mi\u00f3d (nie dla cham\u00f3w),\nPicie to by\u0142o inne ni\u017c Bohuna:\nHory\u0142ka, beczka dziegciu, wymiar stanu\nNieszcz\u0119\u015bliwego, dzielnego Kozaka,\nCo \u015bmia\u0142 kniazi\u00f3wn\u0119 kocha\u0107 \u2013 zawadiaka \u2013\nCham, co boskiego si\u0119 nie zl\u0105k\u0142 pioruna.\nI na paliki zaostrzone \u015bwie\u017co\nG\u0142adko nizali si\u0119 stron cierpi\u0119tnicy.\nKr\u00f3l p\u0142aka\u0142, modli\u0142 si\u0119, g\u0142\u0119boko wierz\u0105c,\n\u017be hekatomba histori\u0119 oczy\u015bci,\nJak wiatr las czy\u015bci ze sczernia\u0142ych li\u015bci,\nBy pole bitwy gni\u0142o dla winnicy.\n\u2013 Krwi, krwi, krwi! \u2013 krzycza\u0142 pan Zag\u0142oba\nI krew si\u0119 la\u0142a sprawiedliwie, szczodrze;\nLecz pan Longinus, rycerstwa ozdoba,\nNie m\u00f3g\u0142 pozornych tryumf\u00f3w by\u0107 ju\u017c \u015bwiadkiem,\nGrymasem \u015bmierci daj\u0105c zna\u0107 ukradkiem,\n\u017be wie zbyt wiele, by by\u0142o mu dobrze.\n", "special_attrs": {}, "id": "400", "special": false}