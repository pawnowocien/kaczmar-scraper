{"name": "Ok\u0142adaj\u0105cy si\u0119 kijami", "link": "https://www.kaczmarski.art.pl/tworczosc/wiersze/okladajacy-sie-kijami/", "year": "4.3.2000", "text": "(wg obrazu F. Goi)\nWrzask w niebo uderza wysokie\nI z trzaskiem krzy\u017cuj\u0105 si\u0119 kije.\nPod zmierzchu z\u0142ocistym ob\u0142okiem\nCo si\u0142 w grzbietach sw\u00f3j swego bije\nPijany wolno\u015bci wyrokiem.\nUgrz\u0119\u017ali na dobre w Ojczy\u017anie\nJak krzywe wro\u015bni\u0119ci w ni\u0105 drzewa.\nI \u017caden si\u0119 z nich nie wy\u015bli\u017anie\nOdbiciu swych wstyd\u00f3w i zniewag\nCo cia\u0142em oblek\u0142y si\u0119 bli\u017anim.\nWyt\u0142ukli do cna \u017cyzne my\u015bli\nI \u015bwiat\u0142o si\u0119 od nich oddala;\nWi\u0119c w krzyk \u2013 trzeciorz\u0119dni staty\u015bci \u2013\n\u017be w\u015bciek\u0142o\u015b\u0107 w nich wielko\u015b\u0107 wyzwala,\nNienawi\u015b\u0107 z ma\u0142o\u015bci oczy\u015bci.\nOb\u0142a\u017c\u0105 liszajem godno\u015bci\nIch twarze od wrzasku skarla\u0142e.\nPot\u0119\u017cni si\u0119 czuj\u0105 i wznio\u015bli\nRachuj\u0105c korzy\u015bci i ko\u015bci\nBezwzgl\u0119dnym klekotem pa\u0142ek.\nPr\u00f3cz plucia i stania w rozkroku\nO niczym nie maj\u0105 poj\u0119cia;\nLecz mimo to wierz\u0105 g\u0142\u0119boko,\n\u017be czeka ich cud Wniebowzi\u0119cia\u2026\nGdy tylko zat\u0142uk\u0105 si\u0119 w mroku.\n", "special_attrs": {}, "id": "384", "special": false}