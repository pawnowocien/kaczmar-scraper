{"name": "Rymowanka zza grobu, czyli piosenka nie bez racji, z racji ekshumacji", "link": "https://www.kaczmarski.art.pl/tworczosc/wiersze/rymowanka-zza-grobu-czyli-piosenka-nie-bez-racji-z-racji-ekshumacji/", "year": "3.2.1989", "text": "Z punktu widzenia trupa Kozaka,\nKt\u00f3ry w dniu \u015bmierci mia\u0142 z\u0119by w porz\u0105dku\nJest wszystko jedno \u2013 jaka zn\u00f3w draka\nGr\u00f3b mu rozgrzebie w ramach obrz\u0105dku.\nKozak m\u00f3g\u0142 jednak by\u0107 komunist\u0105\n(Pow\u00f3d, by dosta\u0107 postrza\u0142 w ty\u0142 g\u0142owy),\nWi\u0119c c\u00f3\u017c on na to, kiedy zmartwychwsta\u0142\nNa Witkacego los pogrobowy?\nCa\u0142a filozofia\nCo \u017c\u0105da\u0142a ofiar \u2013\nSpad\u0142a w wieczno\u015bci czelu\u015bcie;\nI jak tu wierzy\u0107,\n\u017be umrze\u0107 \u2013 to nie \u017cy\u0107,\nGdy z\u0119b\u00f3w si\u0119 ma nadmiar w u\u015bciech?\nZamiast szkieletu m\u00f3g\u0142 by\u0107 piasek w trumnie:\nSprytna sypko\u015bci \u015bmierci aluzja;\nLecz wol\u0119 szkielet. Szkielet brzmi dumnie,\nNawet i wtedy, gdy robak mu m\u00f3zg zjad\u0142.\nNie ka\u017cdy Kozak doczeka \u015bwity\nKonsul\u00f3w, kt\u00f3rzy \u201esi\u0119 nie wypr\u0105 go\u201d!\nByle si\u0119 odby\u0142 cmentarny mityng\nI transport proch\u00f3w przez firm\u0119 RONGO.\nJedna w tym uciecha,\n\u017be przez to wyjecha\u0142\nNa Zach\u00f3d \u2013 grobowy kompanek.\nAle jaki zysk w tym\nMa by\u0107 dla marksisty,\n\u017be zakopali go \u2013 w Zakopanem?\nMo\u017ce tu krzywdz\u0119 me alter ego.\nS\u0105siednie szcz\u0105tki wo\u0142am na \u015bwiadki,\n\u017be to wbrew chceniu jest Witkacego,\n\u017beby spoczywa\u0142 obok mej matki.\nPal sze\u015b\u0107, kto my\u015bla\u0142, pisa\u0142 i ba\u0142 si\u0119,\nCzy pod\u0142a czyja dusza, czy dumna \u2013\nWie, co jest \u015bmierci\u0105, kto w ko\u015bci zgra\u0142 si\u0119\nI \u2013 co w\u0142asnego ma jeszcze \u2013\nTo trumna.\n", "special_attrs": {}, "id": "529", "special": false}