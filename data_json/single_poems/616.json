{"name": "Upadek gabinetu", "link": "https://www.kaczmarski.art.pl/tworczosc/wiersze/upadek-gabinetu/", "year": "25.6.1992", "text": "W struchla\u0142ych ministerstwach struchla\u0142e jak kap\u0142ony\nNa pr\u00f3\u017cno larum graj\u0105 trwo\u017cliwe telefony.\nCierpliwe rewolwery w szufladach p\u00f3\u0142otwartych\nPo\u0142\u0105cz\u0105 d\u0142o\u0144 ze skroni\u0105: zapewni\u0105 zmian\u0119 warty.\nSk\u00f3rzane limuzyny st\u0119kaj\u0105 z fascynacji\nWw\u0105chuj\u0105c si\u0119 w niepewno\u015b\u0107 dr\u00f3g drwi\u0105cej demokracji.\nBiurka zrzucaj\u0105 sk\u00f3r\u0119 jak m\u0142ode w\u0119\u017ce \u2013 pr\u0119\u017cne,\nI klamki nagle mdlej\u0105 \u2013 lubie\u017cne, cho\u0107 mosi\u0119\u017cne.\nWyszczotkowanym cudnie cylindrom w\u0142os si\u0119 je\u017cy\n\u017be one temu winne, nie le\u017c\u0105c jak nale\u017cy.\nMankiet\u00f3w, ko\u0142nierzyk\u00f3w ciemniej\u0105 skrz\u0105ce biele:\nU\u0142omne cia\u0142o s\u0142owa pa\u0144stwowy zmienia szkielet.\nWo\u0142anie gazeciarzy ulicznych szarpie szmer:\n\u201eDodatek nadzwyczaaa\u2026\u201d podnosi zysk gazetom;\nCzytaj\u0105c ksi\u0105\u017cki z \u017cycia dyplomatycznych sfer\nMy\u015bla\u0142em \u2013 tak wygl\u0105da upadek gabinetu\nupadek gabinetu\u2026\nGabinet nie upada i fotel stra\u017c sw\u0105 pe\u0142ni\nTelefon oboj\u0119tnie to milczy, to dokucza;\nChrze\u015bcijanin samob\u00f3jstwa zapewne nie pope\u0142ni,\nLecz za to egzekucji bynajmniej nie wyklucza.\nSzoferzy graj\u0105 w karty aktami nominacji,\nW granicach stoj\u0105 wojska Semit\u00f3w i Azjat\u00f3w,\nDo Boga mod\u0142y w gniewie zanosz\u0105 demokraci\nBy natchn\u0105\u0142 pos\u0142\u00f3w \u0142ask\u0105, bo nios\u0105 przyk\u0142ad \u015bwiatu.\nNie nosi si\u0119 cylindr\u00f3w, mankiet\u00f3w ni gors\u00f3w\nI na szkielecie pa\u0144stwa nie staje si\u0119 cia\u0142em \u2013 s\u0142owo;\nLecz w niewidocznych \u017cy\u0142ach gor\u0105ca p\u0142ynie forsa\nI szpieg jak wirus kr\u0105\u017cy skutecznie bo fachowo.\nGazety czarno-bia\u0142\u0105 pog\u0142osek map\u0119 tworz\u0105\nI b\u0142\u0105dz\u0105c gor\u0105czkowo w tej dziwnej geografii\nPlujemy na elekt\u00f3w \u2013 tak rz\u0105dzi\u0107 ka\u017cdy mo\u017ce!\nI ma\u0142o kto si\u0119 przyzna \u2013 ja tak bym nie potrafi\u0142!\nja tak bym nie potrafi\u0142\u2026\n", "special_attrs": {}, "id": "616", "special": false}