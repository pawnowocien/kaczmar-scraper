{"name": "Ballada o twarzy", "link": "https://www.kaczmarski.art.pl/tworczosc/wiersze/ballada-o-twarzy/", "year": "1974", "text": "Pewien pan, bardzo m\u0142ody\nFormowa\u0107 twarz sw\u0105 chcia\u0142,\nDla duszy i urody\nSzacunek bowiem mia\u0142.\nSwe usta piel\u0119gnowa\u0142\nI smako\u0142yki jad\u0142\nA\u017c warg swych karminowych\nUdoskonali\u0142 kszta\u0142t.\nMuzyki s\u0142ucha\u0142, wzrusza\u0142\nSi\u0119 a\u017c powy\u017cej norm,\nWi\u0119c przybra\u0142y jego uszy\nNajdoskonalsz\u0105 z form.\nZapachy pi\u0119kne wdycha\u0142,\nI szczupla\u0142 jego trzos,\nA chocia\u017c czasem kicha\u0142 \u2013\nWypi\u0119knia\u0142 jego nos.\nA\u017c kiedy\u015b, gdy sw\u0105 nog\u0105\nChodnika dotkn\u0105\u0142, to\nKto\u015b mu zast\u0105pi\u0142 drog\u0119,\nZa klapy schwyci\u0142 go.\nPokancerowa\u0142 usta,\nI uszy straszny cios,\nBlademu ju\u017c jak chusta\nNa koniec z\u0142ama\u0142 nos.\nTwarz teraz zeszpecona\nJu\u017c nie da zmieni\u0107 si\u0119.\nRze\u017abienie jej sko\u0144czone,\nA jednak\u2026 nie jest \u017ale.\nBo je\u015bli\u015b uwa\u017ca\u0142\nS\u0142uchaczu \u2013 mora\u0142 masz:\n\u017be ciosy, nie masa\u017ce\nFormuj\u0105 twarz.\n", "special_attrs": {}, "id": "57", "special": false}