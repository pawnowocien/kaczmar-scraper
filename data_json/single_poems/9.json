{"name": "Alegoria malarstwa", "link": "https://www.kaczmarski.art.pl/tworczosc/wiersze/alegoria-malarstwa/", "year": "5.4.2003", "text": "(wg obrazu Vermeera)\nTo, co wa\u017cne \u2013 odbywa si\u0119 w g\u0142\u0119bi,\nza kotar\u0105 widoczne cz\u0119\u015bciowo \u2013\nKlio w sukni w kolorze go\u0142\u0119bim\nstroi skro\u0144 aureol\u0105 laurow\u0105.\nW jednej d\u0142oni tryumfalna fanfara,\nw drugiej \u2013 tom staro\u017cytnej historii.\nTak pozuje potomnym \u2013 a malarz\nprezentuje si\u0119 nie mniej wytwornie.\nWypali\u0142y si\u0119 \u015bwiece Habsburg\u00f3w\npod solidnym, flamandzkim sufitem;\nw \u015bwietle dnia \u2013 szachownica z marmuru,\nmapa \u015bwie\u017cych wolno\u015bci i zwyci\u0119stw.\nA artysta? \u2013 Sztalugi, taboret,\npludry, beret, wyci\u0119te r\u0119kawy \u2013\nwidzi w sztuce historii podpor\u0119\n(oraz w\u0142asny go\u015bciniec do s\u0142awy).\nPrzez lat trzysta kotara Vermeera\njedwabnemu l\u015bni\u0107 \u015bwiat\u0142u pozwoli,\na\u017c j\u0105 kupi doradca Hitlera\ni ukryje na pi\u0119\u0107 lat \u2013 w sztolni soli.\nTyle scena\u2026 a mora\u0142? Pointa?\n\u017be Malarstwo \u2013 Historii jest lustrem?\n\u017be zdobyta raz wolno\u015b\u0107 jest \u015bwi\u0119ta?\nP\u0142\u00f3tno artysty \u2013\npuste.\n", "special_attrs": {}, "id": "9", "special": false}