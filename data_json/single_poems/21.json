{"name": "Autoportret z psem", "link": "https://www.kaczmarski.art.pl/tworczosc/wiersze/autoportret-z-psem/", "year": "24.8.1997", "text": "M\u00f3j pies nie lubi ps\u00f3w\nA ja nie lubi\u0119 ludzi\nWo\u0144 zad\u00f3w, jazgot s\u0142\u00f3w\nObu nas szczerze nudzi\nCzasami kto\u015b si\u0119 zbli\u017cy\nUpewni\u0107 si\u0119 czym pachn\u0119\nI pies m\u00f3j go poli\u017ce\nI ja ogonem machn\u0119.\nA \u00f3w w s\u0142abizn\u0119 mi\nSw\u00f3j nos bezczelnie wtyka\nI tylko po to, by\nZ pogard\u0105 si\u0119 odsika\u0107.\nWi\u0119c odchodzimy w dal\nNie dbaj\u0105c o og\u0142ad\u0119\nBrodz\u0105c z po\u0142yskiem fal\nZa swoim w\u0142asnym \u015bladem.\nM\u00f3j pies nie lubi ps\u00f3w\nA ja nie lubi\u0119 ludzi\nWo\u0144 zad\u00f3w, jazgot s\u0142\u00f3w\nObu nas szczerze nudzi\nCzasem, jak pomylony\nP\u0119dzi za kt\u00f3r\u0105\u015b z suczek \u2013\nJa mia\u0142em ju\u017c dwie \u017cony\nI starczy nam nauczek.\nWi\u0119c go do wody \u2013 buch!\nWrzucam w\u015br\u00f3d fal rozprysk\u00f3w,\nWprawiamy \u0142apy w ruch\nI rado\u015b\u0107 bije z pysk\u00f3w.\nPotem w s\u0142onecznym \u015bnie\nSier\u015b\u0107 nam paruje s\u0142ono,\nWi\u0119c otrz\u0105samy si\u0119\nOd nos\u00f3w do ogon\u00f3w.\nM\u00f3j pies nie lubi ps\u00f3w\nA ja nie lubi\u0119 ludzi\nWo\u0144 zad\u00f3w, jazgot s\u0142\u00f3w\nObu nas szczerze nudzi\nSiadamy na kraw\u0119dzi\nWpatrzeni w morski majak,\nJa drapi\u0119 si\u0119 \u2013 gdzie sw\u0119dzi \u2013\nOn li\u017ce si\u0119 po jajach.\nMieszamy tak dzie\u0144 w dzie\u0144\nTe piesko-ludzkie \u015bwiaty,\nWdychamy przestrze\u0144 l\u015bnie\u0144\nRzucamy sobie patyk.\nMn\u0105 szcz\u0119sny skowyt \u0142ka:\nJak pi\u0119knie bez cz\u0142owieka!\nJak pi\u0119knie jest bez psa!\nZgodnie m\u00f3j pies zaszczeka.\nI a\u017c nas zmierzch ostudzi\nSiedzimy tak we dw\u00f3ch \u2013\nBo on nie lubi ludzi,\nA ja \u2013 nie lubi\u0119 ps\u00f3w\u2026\n", "special_attrs": {}, "id": "21", "special": false}