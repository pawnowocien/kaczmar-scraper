{"name": "Ballada o okrzykach", "link": "https://www.kaczmarski.art.pl/tworczosc/wiersze/ballada-o-okrzykach/", "year": "1974", "text": "Sta\u0142em w\u015br\u00f3d t\u0142umu rzymskiej ulicy, krzycza\u0142em te\u017c jakie\u015b s\u0142owa.\nNad nami cesarz i dostojnicy w szatach swych purpurowych.\nSzczytu si\u0119ga\u0142o to uniesienie, gdzieniegdzie l\u015bni\u0142a ju\u017c bro\u0144!\nGdy nagle, jakby ponad tym wrzeniem, cesarz wzni\u00f3s\u0142 swoj\u0105 d\u0142o\u0144.\nZagrzmia\u0142y tr\u0105by! B\u0119bny i kot\u0142y! Zal\u015bni\u0142y czerwie\u0144 i z\u0142oto!\nKwa\u015bne nastroje jakby wymiot\u0142o. Zakrzykn\u0119li\u015bmy z ochot\u0105!\n\u2013 On tu jest prawem! On tu jest si\u0142\u0105! On sprawiedliwo\u015b\u0107 wymierza!\nNo i powiedzcie jak mo\u017cna by\u0142o nie krzycze\u0107 mu: \u201eAVE CAESAR!!!\u201d.\nSta\u0142em w\u015br\u00f3d t\u0142umu w gotyckiej kaplicy, w mroku kto\u015b perorowa\u0142.\nNad nami biskup i dostojnicy w szatach swych purpurowych.\nSzczytu si\u0119ga\u0142o to uniesienie, a\u017c \u0142omota\u0142a skro\u0144!\nW oczy strzeli\u0142o o\u0142tarza l\u015bnienie, a biskup podni\u00f3s\u0142 d\u0142o\u0144.\nZagrzmia\u0142y gro\u017anie wielkie organy, zadr\u017ca\u0142y z\u0142ote lichtarze!\nWszyscy padli\u015bmy wnet na kolana, a potem padli\u015bmy na twarze!\nAch, ta wspania\u0142o\u015b\u0107 tego ko\u015bcio\u0142a! Ta wiara, co \u017cycie da\u0142a!\nNo i powiedzcie jak tu nie wo\u0142a\u0107: \u201eBOGU NIECH B\u0118DZIE CHWA\u0141A!!!\u201d.\nSta\u0142em w\u015br\u00f3d t\u0142umu w centrum stolicy, twarze wznie\u015bli\u015bmy ku g\u00f3rze.\nPierwszy Sekretarz i dostojnicy stali w chor\u0105gwi purpurze.\nSzczytu si\u0119ga\u0142o ju\u017c uniesienie, cho\u0107 potu d\u0142awi\u0142a wo\u0144,\nGdy pierwszy sekretarz w pozdrowieniu do g\u00f3ry wzni\u00f3s\u0142 sw\u0105 d\u0142o\u0144.\nZagrzmia\u0142y rozwieszone g\u0142o\u015bniki w\u015br\u00f3d dom\u00f3w ze szk\u0142a i stali,\nA my\u015bmy na to wznosili okrzyki! Transparentami machali!\nTe has\u0142a! Flagi, kt\u00f3rych nie zlicz\u0119 \u2013 do dumy do\u015b\u0107 daj\u0105 powod\u00f3w!\nNo i powiedzcie jak tu nie krzycze\u0107: \u201ePROGRAM PARTII PROGRAMEM NARODU!!!\u201d.\n", "special_attrs": {}, "id": "50", "special": false}