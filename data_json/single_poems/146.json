{"name": "Elektrokardiogram", "link": "https://www.kaczmarski.art.pl/tworczosc/wiersze/elektrokardiogram/", "year": "2.4.1987", "text": "Nauczono nas rozs\u0105dku, lekcja trwa\u0142a par\u0119 lat.\nJu\u017c nam nikt za \u017cycia nie obieca raju!\nZn\u00f3w jeste\u015bmy na pocz\u0105tku, a w maj\u0105tku \u2013 kilka dat\nTworzy dzieje nieistniej\u0105cego kraju.\nTylko ludzie \u2013 mali ludzie \u2013 kt\u00f3rzy te\u017c chc\u0105 przecie\u017c \u017cy\u0107\nW sny spychaj\u0105 niepraktyczne swe fantazje.\nNi\u0107 owija nasze serca, kt\u00f3re \u2013 \u017ceby jeszcze bi\u0107 \u2013\nHistoryczn\u0105 znowu musz\u0105 mie\u0107 okazj\u0119!\nAle za to w g\u0142owach \u0142ad trafn\u0105 miar\u0105 mierzy \u015bwiat,\nWie, co straci\u0142, a co ma, z czego stworzy\u0107 co\u015b si\u0119 da\nTymczasem \u2013\nBez okrzyk\u00f3w i bez krwi, bez prze\u0142kni\u0119tej smaku \u0142zy,\nBez ochoty i bez si\u0142, bez or\u0119\u017ca, co by tkwi\u0142\nZa pasem \u2013\nZ nico\u015bci\u0105 w gar\u015bci\nI coraz starsi.\nA\u017c zakipi w nas gar wrz\u0105tku i nauk\u0119 trafia szlag.\nSk\u0105d ten \u017car, kt\u00f3rego nie da si\u0119 wystudzi\u0107?\nZn\u00f3w jeste\u015bmy na pocz\u0105tku, a w maj\u0105tku \u2013 kilka dat\nTworzy dziej\u00f3w przysz\u0142ych kszta\u0142t \u2013 tych samych ludzi!\nW\u0142a\u015bnie ludzie \u2013 wielcy ludzie \u2013 kt\u00f3rzy te\u017c chc\u0105 przecie\u017c \u017cy\u0107\nW \u017cycie zamieniaj\u0105 senne majaczenia \u2013\nSerca same z siebie bij\u0105, p\u0119ka niewidzialna ni\u0107,\nZw\u0142aszcza \u017ce nie maj\u0105 nic ju\u017c do stracenia!\nAle za to w g\u0142owach szum, g\u0142\u00f3w nieprzeliczony t\u0142um\nWie, \u017ce to z zegarem gra, wi\u0119c zdobywa co si\u0119 da\nTymczasem \u2013\nZ eufori\u0105 i bez tchu, sny bez sn\u00f3w \u2013 wi\u0119c te\u017c bez snu,\nZe szcz\u0119\u015bliwym b\u0142yskiem \u0142zy, a gdy trzeba, nawet z krwi\nZapasem\u2026\nZ tarcz\u0105 godno\u015bci\nI coraz m\u0142odsi.\nTak jest zawsze, bez wyj\u0105tku, by\u0142o tak i b\u0119dzie tak,\nCho\u0107by wszystkich to gniewa\u0142o czy \u015bmieszy\u0142o.\nMy bez ko\u0144ca na pocz\u0105tku, z dwojga z\u0142ego lepiej wszak\nMie\u0107 przed sob\u0105 wszystko \u2013 co by to nie by\u0142o!\nBo my \u2013 ludzie, zwykli ludzie \u2013 chcemy przecie\u017c tylko \u017cy\u0107\nPo wybranej dobrowolnie \u2013 przez nas \u2013 stronie!\nZamiast wszystko mie\u0107 za sob\u0105 i przed sob\u0105 nie mie\u0107 nic\u2026\nPr\u00f3cz pewno\u015bci, \u017ce to ju\u017c naprawd\u0119 \u2013 koniec.\n", "special_attrs": {}, "id": "146", "special": false}